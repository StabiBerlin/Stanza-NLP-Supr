[0001] мꙑи҅хъ бо о҅тъ бога ѥ҅свѣ· твоѥи бо доуши погꙑбѣль҆ прѣо҅долѣ дожи и҆ до съмрь҆ти· не добрѣ мѫдровати на цѣломѫдрованиѥ къ богоу·

[0002] много бо бѣсованиѥ҅ ѥ҅же отъ тебе томьѥниѥ въвръже тꙙ въ хоулѫ· а҅гⸯг҄ела бо ѥ҅гоже посъла г꙯ь ї꙯с х꙯с и҅ б꙯ъ· ꙁагради о҄уста плѣжѫштиїхъ· ѥ҅гоже тꙑ свои҅мъ прѣꙁорь҆ствомъ прѣложи въ аполона· и҅ раꙁгнѣвавъ сꙙ а҅урилиꙗнъ повелѣ съвалъмꙑ оловѣнꙑ биті ꙗ по челюстьма· глагол҄ѧ ѥ҅моу не ѫ҅родьно и҅ прѣꙁорь҆но о҅тъвѣштаваи҆· вѣдꙑ ꙗ҅ко прѣдъ цѣсаремь стои҅ши · и о҅тъведъ паѵла свѣн҄е сѫдиїшта пріꙁъвавъ и҅о҄улиꙗ҅ниѭ҄ рече къ н҄еи· владꙑчице моѥ҅ѧ дш꙯ꙙ и҅о҄улиꙗниѥ· о҄умол҄ена бꙑвⸯши о҅тъ мене· не прѣл҄ьштаи сꙙ боуѥстиѭ҄ павь҆ла брата своѥ҅го· виждѫ бо тꙙ дѣвицѫ мѫдрѫ сѫштѫ· и҅ мⸯногѫ прѣмѫдрость имѫштѫ·

[0003] да о҄утѣшивъши сꙙ послоушаи҆ мене· и бѫдеши владꙑчица моѥ҄и дш꙯и· и обраꙁꙑ ꙁлатꙑ поставьѭ҄ ти по вь҆сꙙ градꙑ вь҆сеѧ вь҆сел҄енꙑѧ҆· о҅тъвѣштавъши же и҅о҄улиꙗни рече· не о҅тъвръгѫ сꙙ аурилиꙗ҅не томителю и҅ непрѣподобьне· не прѣль҆стиши рабꙑ бога вꙑшьнꙗаго· не примꙑшлꙗи҅ ми съмрьти вѣчь҆нꙑѧ лишити мꙙ хотꙙ славꙑ хс꙯овꙑ· и цѣсарьства небесънааго· ѥ҅гоже тꙑ штоуждъ ѥ҅си· и҅ о҅тъведⸯ ѭ҄ повелѣ прити паулоу· и҅ рече ѥ҅моу павьле· и҅о҄улиꙗни сестра твоꙗ о҅бѣшта сꙙ пожрь҆ти богомъ· и҅ бꙑти ѥ҅и҆ женѣ ми и госпожди цѣсарь҆ствоу моѥ҅моу·

[0004] въсхошти о҄убо и҅ тꙑ тожде мѫдроваті и҅ пристѫпивъ пожь҆ри богомъ· паулъ рече· правь҆ сълъга· ничесоже штоужда сътвори нао҄учениꙗ о҅ть҆ца твоѥ҅го диꙗвола· не можеши бо никогоже о҅тътръгнѫти· раꙁвѣ лъжеѭ҄· насъ же не и҅маши въсхꙑтити· а҅ште и҅ цѣсарь҆ство намъ о҅бѣштаваѥ҅ши· ѥ҅гоже тꙑ лихъ ѥси· а҅урилиꙗ҅нъ рече · доколѣ досаждаѥ҅ши не срамь҆ꙗ҅ѧ҅ сꙙ ѫ҅роде и҅ беꙁоумь҆лю·

[0005] тако ми богꙑ а҅ꙁъ ва имамъ мѫчити· да никⸯтоже въꙁможетъ помошти вама· и҅ повелѣ принести о҅гн҄ь· и҅ полицꙙ желѣꙁнꙑ· и҅ въложити ѧ въ огн҄ь· и паулоу съвꙙꙁати рѫцѣ и҅ ноꙁѣ· и҅ колъ желѣꙁнъ въврѣти междоу рѫкама и҅ ногама· и҅ вънъꙁнѫти вь҆ ꙁемьѭ҄· и҅ дⸯвѣма митѣ палицама нама биті и҆·

[0006] иїо҄улиꙗ҅ниѭ҄ повелѣ поставити на блѫдилишти· рекⸯше на цѧтои҅мь҆ствѣ· и мⸯноꙁи о҅тъ стоѧ҅штааго тоу народа· бѣа҅хѫ текѫште· и҅ рь҆въноуѭ҄ште кꙋпьно· кⸯто прь҆воѥ҆ вьнидеть҆ къ н҄еи҆·

[0007] бѣа҅хѫ бо ꙗ҅ко кон҄и ръжѫште о҅ добротѣ ѥѧ· ставⸯши же ѥ҅и на мѣстѣ на н҄емⸯже повелѣ а҅урилиꙗнъ· и҅ абиѥ а҆гⸯг҄елъ г꙯нь прѣдъста прѣдъ н҄еѭ҄· глаголꙙ · не о҄убои҆ сѧ и҅оулиꙗ҅ни· г꙯ь бо їс꙯ х꙯с ѥ҅моуже тꙑ слоужиши посъла мꙙ покрꙑти тꙙ·

[0008] и покаꙁати свꙙтоѥ и҅мꙙ ѥго вь҆сѣмъ боѧ҅штиїмъ сꙙ ѥ҅го· и ꙗ҅ко отъ желаниꙗ къ и҅ю҄лиꙗ҆ниї течаа҅хѫ народи вь҆си· а҅гⸯг҄елъ же о҅тътрꙙсъ прахъ ꙗ҅ко о҅тъ ногъ и҆хъ· о҅слѣпи ѧ и҅ не вѣдѣа҅хѫ камо и҅дѫтъ· и҅ не можаа҅хѫ приближити сꙙ ѥ҅и· и҅ вь҆пиꙗ҅хѫ вь҆си народи коупⸯно глагол҄҄ѫште· великъ богъ паул҄ь и҅ їо҄улиꙗнинъ· иже вь҆сь҆де съпасъ и покровител҄ь боѧштиїхъ сꙙ ѥ҅го· и҅ прѣбꙑвахѫ ѥ҅ште слѣпи· пришьдъше же покланꙗа҆хѫ сꙙ ѥ҅и҆· вь҆пиѭ҄ште и҅ глагол҄ѫште·

[0009] и҅о҄улиꙗ҅ниѥ рабо б꙯а вꙑшь҆нꙗго· съгрѣшихомъ прѣдъ тобоѭ҄ ѫ҅родъскꙑ· нъ простивъши нꙑ ꙗ҅ко блага бога слоужител҄ьница· помоли сꙙ хс꙯оу да подастъ намъ видѣниꙗ҅· Ст꙯аа҅ же и҅о҄улиꙗ҅ни милосрь҆довавъши вь҆ꙁꙙ водꙑ мало·

[0010] и въꙁведⸯши о҅чи свои на небо· помоли сꙙ богоу глагол҄ѫшти· г꙯и їс꙯ х꙯се сп꙯се вьсѣхъ чл꙯къ· о҄услꙑши мене и҅ покажи· чоудеса своꙗ҅ ꙗ҅же твориши сн꙯омъ чловѣчьскомъ· и҅ даръствоуи҆ и҆мъ видѣниѥ҆· да прославꙙтъ с꙯тоѥ и҅ прѣхваль҆ноѥ и҅мꙙ твоѥ҆· и҅ тако покропи вь҆сь народⸯ·

[0011] и҅ вьси ослѣпьѥниї проꙁь҆рѣшѧ· и текⸯше въ црькъвь х꙯вѫ каꙗхѫ сꙙ славꙙште б꙯а· и҅ їсповѣдаѭ҄ште грѣхꙑ своѧ бꙑшꙙ крь҆стиꙗни· Ст꙯ꙑи҅ же павьлъ на мⸯноꙁѣ мѫчимъ· и҅ биѥмъ палицами желѣꙁнами· бѣа҅хѫ бо раждъженꙑ свьтꙙште сꙙ а҅кꙑ мль҆нии· и҅ вь҆пиꙗ҅ше глагол҄ꙙ: а҅урилиꙗ҅не мѫчителю и непрѣподобьне· чⸯто ꙁъло сътворь҆ша мꙙ соуровѣ и непрѣподобь҆нѣ мѫчиши· мнѣ бо о҅бльгъчаваѥ҅тъ о҅тъ мѫкъ х꙯с· тебе же и҅матъ причꙙсть҆ника сътворити о҅гню вѣчьноуо҄умоу· о҄уготованоуо҄умоу тебѣ и҅ диꙗ҅волоу· ̒А҅урилиꙗ҅нъ рече · кⸯде ѥ҅стъ сестра твоꙗ ѭ҄же тꙑ мѣниши дѣвѫ сѫштѫ· се посълахъ ѭ҄ на блѫдъ· да прои҅дѫтъ ѭ҄ вь҆си хотꙙштеи҆· ѥ҅ште дѣва ѥстъ· Ст꙯ꙑи паулъ рече · вѣроуѭ҄ богоу лъгъчꙙштꙋо҄умоу ми болѣꙁни· и҅ їꙁбавьꙗѭ҄шта мꙙ о҅тъ вь҆сѣхъ ꙁълꙑи҅хъ твои҅хъ о҄умꙑшлꙗи҆· ꙗко и҅ тѫ и҅матъ покрꙑти·

[0012] посъла бо а҅гⸯг҄ела своѥ҅го съ вꙑсотъ небесъскꙑихъ съхранити ѭ҄· и҅ се чисто и҅ прѣчисто и҅мѫшти дѣвъство въꙁвраштаѥ҅тъ сꙙ видѣти ѫ҅ꙁꙑ моѧ· и҅ повелѣ а҅урилиꙗнъ привести ст꙯ѫѭ҄ и҅о҄улиꙗ҅ниѭ҄· и҅ пришедъши ѥ҅и къ сѫдиїштꙋ· видѣвъ ѭ҄ паулъ и҅спль҆ни сꙙ радости и҅ просмиꙗ сꙙ· ̓А҅урилиꙗ҅нъ же рече· насꙑтишꙙ ли сꙙ любь҆ѥ҅ници твои҆ добротꙑ твоѥ҅ѧ· Їӱлиꙗни рече · моꙗ҆ доброта и҅ оукрашениѥ и лѣпота х꙯с ѥ҅стъ· и҅же посъла а҅гⸯг҄ела своѥ҅го и҅ покрꙑ мꙙ о҄убогѫѭ҄ ꙗ҅ко о҄упⸯвахъ на н҄ь·

[0013] и҅ славьѭ҄ ст꙯оѥ имꙙ ѥго· ꙗ҅ко тъ ѥ҅стъ б꙯ъ творꙙи чоудеса· и҅ нѣстъ и҅ного раꙁвѣ того· и҅ повелѣ аурилиꙗ҅нъ отрѣшити паула· ї и҅скопати ровъ въ ꙁеми девꙙти лакътъ· и принести дръва и҅ о҅гн҄ь и҅ жешти въ ровѣ· и҅ томоу бесѣдоуѭ҄штоу и҅скопашꙙ ровъ· и҅ принесошꙙ дръва и огн҄ь· и҅ їждегошꙙ въ ровѣ· таже повелѣ вь҆врѣшти паула и҅ улиꙗ҅ниѭ҄ въ о҅гн҄ь· о҅на же и҅дѫшта благословьꙗ҅ста бога· и҅ мол҄ꙗста сп꙯са їс꙯ хс꙯а помошть҆ника· и пришедъша на мѣсто· прѣкръстиста лици свои҆·

[0014] о҅браꙁомъ крестънꙑи҅мъ хс꙯овомъ· и҅ въвръгошꙙ ꙗ въ о҅гн҄ь· и҅ бѣаста въ огн҄и поѭ҄шта и хвалꙙшта бога· и҅ се агⸯг҄елъ гн꙯ь съшедъ съ небесе· и҅стрꙙсе вънъ пешть҆ницѫ съ о҅гн҄емъ· и҅ не дастъ о҅гню сътѫжити и҅ма· и҅ поꙗаста благословꙙшта б꙯а въ ровѣ о҅гн҄ьнѣѣмъ штиїмъ· глагол҄ѫшта благословьѥ҅нъ ѥ҅си г꙯и б꙯е · бесъмрь҆тънꙑи҆· иже помꙙнѫ о҄убожьство наше· недостоиномъ сѫштемⸯ грѣхъ ради нашихъ· беꙁъ҆ловенъ сꙑ и благъ· ꙗ҅ви сꙙ нама о҄угасити силѫ о҆гⸯн҄ѣ· и ꙗ҅рость мѫчител҄ꙗ а҅урилиана· и҅ слꙑшаа҆хѫ ѥ҅ю҄ народи о҅тъдалече стоѧште· бѣа҅хѫ бо мноꙁи молꙙште сꙙ о҅ н҄ею҄ къ богоу· ꙗ҅коже и҅ многомъ о҅тъ поганъ покаꙗти сꙙ и҅ раꙁврѣсти срь҆дь҆ца о҅ свꙙтоую҄· и҅ о҄уклонити сꙙ о҅тъ коумирослꙋжениꙗ и҅ вѣровати хс꙯оу· мноꙁи же отъ сѣчецъ мѫчꙙштиїхъ ст꙯аꙗ повелѣниѥ҅мъ а҅урилиꙗн҄емъ· видꙙште силꙑ бꙑваѥ҅мꙑѧ богомъ· вѣровашꙙ къ богоу· и вьꙁвѣстишꙙ а҅урилиꙗ҅ноу вьса бꙑвьшаꙗ· и повелѣ тоу сѫштаꙗ въ ровѣ камениѥ҅мъ побити· и҅ се напрасно шоумъи҅громъ сь҆ небесе многамі мль҆ниꙗ҅ми облаци движꙙште сꙙ пльни о҅гн҄ѣ· и҅ придошꙙ о҅блаци дожи ї до а҅урилиꙗ҅на и҅ сташꙙ и҅ їꙁлиꙗ҅шꙙ о҅гн҄ь на ꙁемьѭ҄· и҅ гласъ съ небесе глагол҄ꙙ·

[0015] а҅урилиꙗн въ родьство огн҄ьноѥ· о҄уготованоѥ и҅ отⸯцоу посълавъ а҅урилиꙗнъ повелѣ лѣшти ꙗ и҅ꙁдрова· и въ темⸯницѫ въврѣшти· и бѣа҅ста славꙙшта бога· о҅ чоудесехъ ꙗ҅же сътвори о н҄ею҄·

[0016] и по седⸯми дь҆ниї и҅ꙁиде а҅урилиꙗнъ и҅ сѣде на сѫдишти· и҅ принесошѧ ѥ҅ликоже бѣаше о҄у н҄его коумирь· съребрь҆нꙑ и ꙁлатꙑ· о҄украшенꙑ камениѥ҅мъ многоцѣнънꙑи҅мъ· и҅ постави ѧ по чиноу· подъстълавъ подъ ногꙑ и҅хъ багърѣницѫ цѣсарь҆скѫ· и҅ рече ꙁови паула и҅ ӱлиꙗ҅ниѭ҄· и҅ постави ꙗ прѣдъ сѫдииштемъ· и҅ прѣтꙙ и҅ма рече· пристѫпьша пожь҆рѣта богомъ·

[0017] а не надѣи҅та сꙙ и҅ꙁбѣжати рѫкоу моѥ҅ю҄· Ст꙯ъи҅ же паулъ о҅склабивъ сѧ рече· не о҅ставьѭ҄ бога сътворьшааго небо и ꙁемь҆ѭ҄· и҅ поклон҄ѭ сꙙ коумиремъ·

[0018] Аурилиꙗ҅нъ рече · ꙁълосъмрь҆ть҆не и҅ непрѣподобь҆не· коумири ли ти сꙙ мь҆нꙙтъ а не боꙁи· не видиши ли каци сѫтъ· Ст꙯ъи же паулъ отъвѣштавъ рече· сего диꙗ· ѥ҅гоже мѣниши богоу бꙑти· чловѣкъ бѣ о҄ученикъ сотонинъ· навꙑкъ ꙁѣло хꙑтрость҆ вль҆шебънѫѭ҄· блѫдьникъ сꙑ и҅ꙁлиха паче вь҆сѣхъ чловѣкъ·

[0019] живѫштиихъ· видѧ чловѣчьскꙑ добрꙑѧ женꙑ и дьштери· тѣмъ похотꙙ и҅ вь лице бесѣдоуѧ и҅мъ· и҅ съвъкоупл҄ѣѧ сꙙ сь҆ н҄ими· прѣврати ѧ чисти ї а҅кꙑ бога· своѥ҅ѭ҄ вльхвовънѫѭ҄ хꙑтростиѭ҄ и҅ꙁмѣнꙗѧ҅ сꙙ· и҅же прѣтварѣше сꙙ о҅вогда тоуромъ бꙑвъ· о҅вогда же крилатамъ пⸯтицамъ подобꙙ сꙙ· о҅рълоу и҅ стръкоу· и҅же тѣмъ и҅ꙁмѣн҄ениїмъ прѣльсти женꙑ доброродь҆нꙑѧ· о҅вѣмъ бо ꙗ҅ви сꙙ въ ꙁлато прѣложь҆ сꙙ· и богатьство о҅бѣштаваѧ· нъ да не вь҆сего по рꙙдоу и҅ꙁглагол҄ѫ вѣдѣ бо ꙗ҅ко гнѣвае҅ши сꙙ·

[0020] Сии҆ же и҅же блиꙁъ диꙗ· глагол҄емꙑи҆ а҅полонъ· не о҅тъ блѫда ли роди сꙙ· о҅тъ женꙑ рекомꙑѧ литоус· ꙗ҅же не роди ли того въ поустꙑн҄и а҅сии҅стѣи посрѣдѣ дъвою҄ дѫбоу· ꙗ҅ко и҅ тъ сь҆твори дѣла непрѣподобьна· подражаѧ о҅ть҆ца своѥ҅го· такожде же и҅ дио҅нусь҆· нарочитꙑи҆ вашь богъ· нѣ ли ї тъ о҅тъ блѫда родилъ сꙙ· бꙑвъ о҅тъ семелиѧ кадⸯмовꙑ· ̒А҅урилиꙗнъ рече· ѫ҅роде непрѣподобьнꙑи· о҅тъ крона и҅ е҅реѧ раждаѭ҄тъ сꙙ матери божь҆скꙑѧ· паулъ о҅склабивъ сꙙ рече· то ѥ҅стъ ли богъ женѫ и҅мꙑ· ̓Аурилиꙗнъ рече· непрѣподобьнꙑи ѫ҅роде· доколѣ хоулꙑ глагол҄еши о боꙁѣхъ много блꙙдꙑ· и҅ досаждаѧ· а҅ х꙯с вашъ ѥ҅гоже глагол҄ете вꙑ крь҆стиꙗ҅ни бꙑти богоу небесьскоуоумꙋ· не о҅тъ женꙑ ли роди сꙙ· Ст꙯ꙑи҅ же паулъ о҅тъвѣштавъ рече· нѣси о҄убо достои҅нⸯнъ слꙑшати таи҅нъ бж꙯иї· да не блꙙдь҆ми своими прѣльстиши о҅тъ прѣдьстоѧ҅штиїхъ сихъ и҅ погоубиши· потрѣба ѥ҅стъ решти· въ начꙙло сътвори богъ небо и ꙁемьѭ҄ и вⸯса ꙗ҅же на н҄ею҄· послѣжде же вь҆сѣхъ съꙁъда чловѣка по о҅браꙁоу своѥ҅моу· и҅же ѥ҅стъ о҅ благои҅ꙁвол҄ениї· беꙁьлобьно непорочь҆но· правьдⸯно богочьстиво· и҅ посади ї въ раи пиштꙙ· врѧмени же прѣшедъшоу·

[0021] рече богъ· не добро ѥ҅стъ бꙑти чловѣкоу ѥдⸯномоу· сътворимъ ѥ҅моу помошть҆ подобь҆нѫ ѥ҅моу· сътворимⸯ рекⸯше о҅ц꙯ь и҅ сн꙯ъ· ничⸯсоже бо творитⸯ о҅ц꙯ъ бе сн꙯а· ни сн꙯ъ творитъ ничь҆соже беꙁъ о҅ц꙯а· и҅ рече· наведе г꙯ь о҄ужасть сь҆на а҅дама· и҅ приїмъ ѥ҅дⸯно о҅тъ ребрⸯ ѥ҅го· сътвори ѥ҅моу женѫ· о҅тъ свои҅хъ ѥ҅моу о҄удовъ· и҅ бѣа҅ше съ а҅дамомъ е҅уа въ раи҆· ѭ҄же видѣвъ диꙗ҅волъ и҅ въꙁдревъновавъ· сътвори погꙑбѣль҆ и҅ма· о҅тълѫчивъшоу бо сꙙ а҅дамоу на о҅но мѣсто породꙑ· и҅ е҅угѫ ѥ҅динѫ о҅ставивⸯшоу· пристѫпи диꙗ҅волъ·

[0022] и҅ о҄уподобивъ сꙙ ꙁмиї прѣль҆сти ѭ҆· и҅ та жена прѣль҆сти а҅дама· и҅ бѣа҅ста о҅ба въ прѣслоушаниї бж꙯ии бꙑвъша· и҅ їꙁгънана бꙑста и҅с породънꙑѧ пиштꙙ· дѣлати ꙁемь҆ѭ҄ рѫкама свои҅ма· и҅ троудноѥ житиѥ вь҆сприїмъша· жиста девꙙть сътъ· и҅ л꙯ лѣтъ· родивъша сн꙯ꙑ и҅ дьштери· о҅тъ н҄ихъже и҅спⸯлъни сꙙ миръ вь҆сь҆· а҅дамоу же о҅тъ о҅слоушаниꙗ конець приѥ҅мⸯшоу по девꙙти сътъ и҅ тридесꙙти лѣтѣхъ·

[0023] и҅ вь҆сѣмъ о҆тⸯцемъ нашимъ съведеномъ бꙑвъшемъ въ а҅дъ· жити въ сь҆мрьти· и҅ не бѣа҅ше раꙁличиꙗ посрѣдоу праведⸯнааго и҅ грѣшнааго· нъ бѣа҅ше правⸯдивꙑи҆· ꙗ҅ко нечьстивꙑи҆· и҅ грѣшънꙑи҆ ꙗ҅ко праведънꙑи҆· ꙗ҅коже блаженꙑи҆ паулъ а҅постолъ свѣтило црьквьноѥ҆ сьвѣдѣтел҄ьствова глагол҄ꙙ· цѣсарьствова съ҆мрь҆ть҆ о҅тъ а҅дама дожи ї до мѡ҄сеа҆· и҅ не о съгрѣшивъшиїхъ· богъ же небесьскꙑи҆ по мноꙁѣхъ родѣхъ· о̑услꙑшавъ стенаниꙗ и҅ молитвꙑ дръжимꙑи҅хъ а҅домъ· свои҅мъ словомъ· ѥ҅же ѥ҅стъ ѥ҅го ѥдночꙙдꙑи сн꙯ъ· по строю҄ и҅ꙁволи чловѣческъ родъ въсприѧ҅ти· и҅ раꙁдрѣшити о҅слоушаниѥ послоушаниѥ҅мъ·

[0024] ꙗ҅коже їѡ҄а҅нъ сь҆вѣдѣтел҄ьствоуѥ҅тⸯ о҅ н҄емъ глагол҄ꙙ · въ начꙙло бѣ слово· и҅ слово бѣ о҅тъ ба꙯· и҅ бъ꙯ бѣ слово· сиї бѣ въ начꙙло о҅тъ б꙯а· вь҆са тѣмъ бꙑшꙙ·

[0025] и҅ бес того не бꙑстъ ни ѥдино· ѥ҅же бꙑс̂· сиї о҄убо богъ слово небесъноѥ҆· о҅течь с꙯нъ· и҅же ѥ҅стъ сила и҅ мѫдрость о҅тьча·

[0026] и҅ десница вꙑшь҆н҄ѣа҅го· благовѣсти сꙙ гауриїломъ а҅рⸯхагⸯг҄еломъ· дѣвѣ ст꙯ѣ и҅ прѣчистѣ о҅тъ рода цѣсарь҆ска сѫшти· и҅менемь мариꙗ· глагол҄ѫштоу· дх꙯ъ ст꙯ꙑи вь҆нидетъ въ тꙙ и҅ сила вꙑшь҆нꙗа҅го о҅бьсѣнитъ тꙙ·

[0027] ꙁан҄е и҅ раждаѥ҅моѥ о҅тъ тебе с꙯то· нарачетъ сꙙ с꙯нъ бж꙯иї· и҅ раждаѥ҅тъ сꙙ о҅тъ свꙙтаа҅го дх꙯а· и҅ о҅тъ непорочьнꙑѧ и҅ прѣчистꙑѧ дѣвꙑ· миръска̓го ради строꙗ и҅ съпасениꙗ· никⸯтоже бо можааше свои҅ма о҅чима б꙯а бесплътъна видѣти· о҅гн҄ь бо ѥ҅стъ о҅палꙗѧ҅ б꙯ъ· и҅ никⸯтоже о҅тъ чловѣкъ б꙯а видѣвъ живъ бѫдетъ· того ради о҄убо строꙗ҆·

[0028] сꙙ х͞с пль҆тиѭ҄· и҅ ѥ҅же о҄успѣваѥ҅тъ връстоѭ҄ по пльть҆скоуо҄умоу· и҅ сь҆прѣбꙑваатъ съ чл꙯кꙑ а҅кꙑ чловѣкъ вꙙште триї десꙙтъ лѣтъ· о҅бь҆ходꙙ градꙑ и҅ вь҆си· благодарь҆ствꙙ вь҆сꙙ о҄утомь҆ѥ҅нꙑѧ҆ диꙗволомь· и҅ потомь҆ пригваждаѥ҅тъ сꙙ на дрѣвѣ крь҆сть҆нѣѣмь҆· страждꙙ миръскаа҅го ради съпасениꙗ҆· сьнабь҆дѣти миръ погꙑбъшь· по прѣль҆штению҄ диꙗ҅волю·

[0029] и҅ о҄умираа҅тъ по чловѣчь҆ствоу· и҅ погрібаѥ҅тъ сꙙ· сꙑ съвръшенъ присно· и҅ прѣжде сꙑ· и҅ непригвожденъ· и҅ непостраданⸯнь҆· и҅ бесьмрь҆тенъ· и҅ присно сꙑ по божь҆ствоу· и҅ третииї дьнь въставъ и҅ꙁ мрътвꙑи҅хъ· ꙗ҅в свои҅мъ о҄ученикомъ· рекⸯше ст꙯ꙑи҅мъ апо҇ломъ· мъногомъ и҅же по и҅стинѣ вѣровавъшиїмъ вь҆ н҄ь· сь҆поживъ сь н҄ими· ꙗ҅дꙑ же и҅ пиѧ съ а҅плͨꙑ до четꙑрь҆ десꙙтъ дь҆ниї· и҅ вь҆ꙁиде на небеса и҅ сѣде о҅ деснѫѭ̑ отⸯца· съ пльтиѭ̑ сьмѣсивъшѫѭ̑ сꙙ съ бж꙯иѥ҅мъ словомъ·

[0030] и҅ того ради видꙙи сотона· болитъ съкроушивъ сꙙ· съть҆ре бо и҆ х꙯с подъ ногама чловѣчь҆скама· и҅же чловѣци благодѣтиѭ̑ бж꙯иѭ̑ въходꙙтъ въ цѣсарьство небесъскоѥ· ѥ҅гоже тꙑ лихъ ѥ҅си· и҅маши бо чꙙсть о̑учꙙстиꙗ родь҆ства о҅гн҄ьнааго· и҅ сь҆причꙙсть҆никъ ѥ҅си отⸯцоу твоѥ҅моу диꙗволоу· Си слꙑшавъ а҅урилиꙗ҅нъ лице своѥ и҅ꙁмѣн҄ѣа҅ше раꙁличь҆нѣ о҅тъ ꙗрости· и҅ скрь҆жьтаа҅ше ꙁѫбꙑ на н҄ь· ꙗ҅ко левъ въ дрꙙꙁдѣ траштꙙ ꙁвѣрь҆· и҅ не постигъ· и҅ о҅тъвѣштавъ рече къ ст꙯оуо̑умоу паулоу · мⸯного ти блꙙдъшоу о҅жидахъ длъготрь҆пꙙ· ѫ҅роде и҅ непрѣподобь҆не· доколѣ о̑укараѥ҅ши и҅ хꙋлиши богꙑ· пристѫпивъ пожь҆ри богомъ· а҅ште ли ни· то ꙁьло ꙁь҆лѣ погоубьѭ̑ ва· да никⸯтоже въꙁможетъ и҅ꙁбавіти ваю̑ о҅тъ рѫкоу моѥ҅ю̑· паулъ же и о̑улиꙗ҅ни въꙁъписта коупⸯно великомъ гласомъ глагол҄ѫшта крь҆стиꙗ҅на е҅свѣ·

[0031] и҅ въ х꙯са и҅мавѣ надеждѫ· а҅ бѣсомъ не поклан҄ѣѥ҅вѣ сꙙ· и҅ богомъ твои҅мъ не слоуживѣ· и мѫкъ твои҅хъ не бои҅вѣ сꙙ·

[0032] примꙑшлꙗи҅ о̑убо мѫкꙑ ѥ҅ликꙑ хоштеши· вѣроуѥ҅вѣ бо богоу ꙗ҅ко побѣжденъ бѫдеши нама· ꙗ҅коже и҅ диꙗ҅волъ побѣжденъ бꙑстъ· силѫ подаѭ̑штꙋ нама хс꙯оу· и҅ побѣждаѭ̑штоу твоѧ пронꙑривꙑѧ къꙁни· ̕И повелѣ а҅урилиꙗ҅нъ принести дрѣво велико· и҅ принесено бꙑстъ· и҅ рече · привꙙжате паула на н҄емь· и҅ пристѫпь҆шꙙ слоугꙑ съвꙙꙁашꙙ ѥ҅моу рѫцѣ· и҅ повелѣ принести свѣштꙙ горѧштꙙ· и҅ прижагати лице паул҄е· проповѣдⸯникоу вь҆пиѭ̑штоу и҅ глагол҄ѫштоу · не бѫди досадител҄ь владꙑкамъ вь҆сеѧ вь҆сел҄енꙑѧ· и хоульникъ о҅ боꙁѣхъ· и҅о̑улиꙗ҅ни же видꙙшти своѥ҅го брата о҅гн҄емъ о҅палꙗе҅ма·

[0033] въꙁъпи глагол҄ѫшти· а҅урилиꙗ҅не мѫчителю· и҅ непрѣподобь҆не чⸯто брата моѥ҅го ꙁь҆лѣ мѫчиши· и҅ повелѣ и҅ тѫ прівꙙꙁати къ дрѣвоу· и҅ свѣштꙙ горѫштꙙ принести на лице ѥ҅ѧ· и҅ потомь҆ по вь҆семоу тѣлоу прижиꙁати· ̕А҅урилиꙗ҅ноу глагол҄ѫштоу бесрамь҆наꙗ· жена сѫшти стꙑди сꙙ ꙗ҅коже подобаатъ женамъ·

[0034] и҅о̑улиꙗ҅ни же о҅склабивъши сꙙ рече· по и҅стинѣ а҅урилиꙗне приѥ҅мь҆ѭ̑ тꙙ о̑учꙙштоу ти мꙙ ꙗ҅ко блага о҅ц꙯а· глагол҄ѫштоу ти· жена сѫшти стꙑди сꙙ· стꙑждѫ бо сꙙ х꙯са моѥ҅го с꙯на б꙯а живааго· сѫшта прѣдь лицемъ мои҅мъ· и҅ не могѫ о҅ставьши ѥ҅го поклонити сꙙ бѣсомъ· нъ стꙑждѫ сꙙ ѥ҅го ꙁѣло· ̔А҅урилиꙗ҅нъ же ꙗ҅рѣше сꙙ слꙑшꙙ то вь҆се о҅ть҆ н҄еѧ· и҅ повелѣ слоугамъ огн҄ь нанести по вь҆семоу тѣлоу ѥ҅ю̑·

[0035] слоугамⸯ же беспрѣстани жегѫштамъ· вь҆си граждане прѣдъстоѧ҅штиї и҅ поꙁороуѭ̑штиї ѥ҅ю̑· вь҆ꙁⸯпишꙙ глагол҄ѫште · самодръжь҆че цѣсарю а҅урилиꙗ҅не· неправедь҆нѣ сѫдиши· неправедьнѣ мѫчиши· не хоштета пожрьти о҅тъвѣштаи҆ о҅ н҄ею̑· ̔А҅урилиꙗнъ же о̑убоꙗ҅въ сꙙ народа ѥ҅да крамолѫ вь҆ꙁдвигⸯнѫтъ· дастъ о҅ н҄ею̑ о҅тъвѣтъ повелѣвъ главѣ и҅ма о҅тъсѣшти· и҅ тѣлесѣ ѥ҅ю̑ поврѣшти пⸯсомъ и҅ ꙁвѣремъ· и҅ птицамⸯ небесъскꙑи҅мъ· сиꙗ҅ же о҅тъвѣтъ приѥ҅мъша вь҆ четврътъи҆ день҆ марⸯта мѣсꙙца· и҅ꙁидоста радоуѭ̑шта сѧ и҅ поѭ̑шта глаголааста· съпасе на о҅тъ штиїхъ наю̑· и҅ ненавидѧштѧѧ наю̑ посрами· и҅шедъшема же и҅ма вънъ града· Ст꙯ꙑи҆ паулъ о̑умоли сѣчь҆цѫ ꙗ҅ко да и҅ӱлиꙗ҅ниѭ̑ прѣжде ѥ҅го о̑усѣкⸯнѫтъ· Ст꙯аа же и҅о̑улиꙗ҅ни прѣкръстивъши лице своѥ· съ радостиѭ̑ протꙙже вꙑѭ̑ своѭ̑ · и҅ сѣчь҆ца о҅тъсѣче главѫ ѥ҅и҆· Видѣвъ же свѧтꙑи҆ паулъ сестрѫ своѭ̑ съконь҆чавъшѫ сꙙ о҅ господи· въꙁдвигъ о҅чи свои҆ на небо благослови бога· и҅ прѣкръстивъ сꙙ протꙙгнѫ вꙑѭ̑ своѭ̑· и҅ о̑усѣченъ бꙑстъ· и҅ съконь҆ча мѫчениѥ҆ своѥ҆· и҅ бѣа҅ста лежꙙшти тѣлесѣ ст꙯оую̑ вь҆нѣ града· не даѥ҅мѣ вь҆ꙁꙙти сꙙ о҅тъ крь҆стиꙗ҅нъ· бѣа҅хѫ бо вои҅ни приставиѥ҅ни на мѣстѣ томь блюсти·

[0036] прихаждаахѫ же ꙁвѣриѥ҆ и҅ пь҆си· и҅ пь҆тицѧ небесьнꙑѧ· и҅ сѣдѣа҅хѫ о҅крѫгⸯ тѣлесоу ѥ҅ю̑· ꙗ҅коже и҅ моухꙑ о҅тъ н҄ею̑ о҅тъгонити· и҅ сице творѣахѫ до седⸯми дьниї и҅ ноштиї· и҅ не ꙗ҅шꙙ ни пишꙙ ꙁвѣриѥ тиї· и҅ вь҆ꙁвѣштено бꙑстъ а҅урилиꙗ҅ноу о҅тъ приставьѥ҅нꙑихъ вои҅нъ вьсе то бꙑвъшеѥ҆· и҅ о̑услꙑшавъ рече · ѡ̑ ꙁⸯлочь҆сть҆ноѥ бѣшениѥ рода крь҆стіꙗньска· ꙗко ни о̑умеръшъ и҅хъ могохъ побѣдити· и҅ посълавъ о҅тъведе стрѣгѫштꙙѧ вои҅нꙑ ноштиѭ̑· свѣтоу же бꙑвъшоу· и҅ їшедъше крь҆стиꙗ҅ни въꙁꙙшꙙ тѣлесѣ ст꙯оую̑· и҅ погребошꙙ мирьнѣ съ радостиѭ̑· цѣсарь҆ствоуѭ̑штоу г꙯оу нашемоу їс꙯ хс꙯оу· сь н҄имь҆же о҅тⸯцоу слава· коупⸯно съ ст꙯ꙑи҅мь҆ д꙯хомⸯ нꙑнꙗ̑ и҅ присно и҅ вь вѣкꙑ вѣкомь҆ амін⁘

[0037]   Мѣсꙙца марта въ е꙯ день҆· мѫчениѥ ст꙯ааговасилиска⁘ Въ то врѣмꙙ цѣсарь҆ствовавъшоу маѯимиꙗ҅ноу· приде прѣмѣнь҆никъ въ а҅сⸯклипиѡ̑да мѣсто· и҅нъ воѥ҅вода и҅менемь а҅грипа· и҅ пои҅де на въсточь҆нѫѭ̑ странѫ привести иꙗ҅нꙑ жрь҆ти и҅мъ велꙙ богомъ· блаженꙑи҅ же василискъ бѣа҅ше вь҆ темници· плачꙙ сꙙ и҅ молꙙ сꙙ и глагол҄ꙙ· г꙯и помꙙни мꙙ и҅ о҅бличи моѥ҅ приꙁⸯваниѥ҆· да не о҅тълѫченъ бѫдѫ о҅тъ с꙯тꙑи҆хъ мѫжь·

[0038] и҅ ꙗ҅ви сꙙ ѥ҅моу г͞ь и҅ рече· помꙙнѫхъ тꙙ и вь҆писахъ твоѥ и҅мꙙ съ сѫштиїми съ тобоѭ̑ прь҆воѥ мѫченикꙑ· тꙑ же си пожали и҅мⸯже послѣжде въꙁъванъ ѥ҅си· нъ мноꙁѣхъ старѣи҆ бѫдеши· нъ шедъ о̑устрои҅ сꙙ съ ѫ҅жиками свои҅ми·

[0039] и҅ пришъдъ мѫчениѥ приїмеши въкоманѣхъ· нъ не бои҅ сꙙ о҅тъ мѫкъ а҅ꙁъбо ѥ҅смъ съ тобоѭ̑· и҅ не и҅матъ тебе врѣдіти страхъ чловѣчь҆скъ· и҅ василискъ же помоливъ сꙙ видѣ двь҆ри ть҆мници о҅твръстꙑ· къде же свѣтъ бꙑстъ въставъ мол҄ꙗ̓ше стрѣгѫштꙙѧ вои҅нꙑ·

[0040] глагол҄ꙙ и҅мъ· дадите ми вол҄ѫ мало дь҆ниї· да шедъ о̑устроѭ̑ ѫжикꙑ своѧ· въ вь҆си хоумиꙗ҅ньсцѣ· потомⸯ же придѫ къ и҅стинь҆ноуо̑умоу ѫ҅жицѣ· го꙯у моѥ҅моу їс꙯ хс꙯оу· Вои҅ни же рѣшꙙ· бои҅мъ сꙙ еда въскорѣ начьнѫ и҅скати тебе· василискъ рече· и҅дѣмъ о̑убо братиꙗ моꙗ въкоупѣ· даже не придетъ въ команъ воѥ҅вода· вои҅ни же и҅дошꙙ съ ст꙯ꙑи҆мъ василискомъ· и҅ шедъше прѣбъишꙙ сь҆ н҄имь҆ въ домоу ѥ҅го· и҅ видѣвъ братиѭ̑ и҅ матерь҆ своѭ̑· мол҄ѣа҅ше сꙙ и҅мъ глагол҄ꙙ· прѣбѫдѣте о҅ вѣрѣ хс꙯овѣ·

[0041] и҅ молитвѫ сътворите о҅ мнѣ къ г꙯оу· да съконъчанъ бѫдѫ въ҆ и҅сповѣданиї семъ· а҅ꙁъ бо о҅тъхождѫ о҅тъ васъ· и҅ о҅тъсели не видите мене въ пль҆ти· шъдъ же къ го꙯у молитвѫ сътворѫ ꙁа вꙑ· и ꙁа вьсего рода крь҆стиꙗ҅нь҆ска· да и҆ прѣстанетъ о҄уже коумирослоужениѥнечьстивꙑимъ· и҅ придетъ благодѣть хс꙯ова по вь҆сеи҆ ꙁеми· Воѥ҅вода же агрипъ вьлѣꙁъ въ амасиїскъ градъ· съꙁъва старѣи҅шинꙑ града· бѣа҅ше же храмъ коумирⸯскꙑи и҅скони· нарицаѥ҅мъи петасъ·

[0042] и҅ дроугꙑи҆ серафимъ· о҅нъ же блиꙁъ ѥ҅го жрътвѫ сътворивъ· и҅скаа҅ше тѣмꙑвасилиска· и҅ повелѣ привести ї и҅ и҅нꙑ темничь҆никꙑ· къ градоу комань҆скоу· и҅ тоу и҅мъ сѫдити· хотѣⸯше бо скоро о҅тити о҅тъ а҅масиѧ· рече воѥ҅вода маг҄истриꙗ҅ноу и҅ вои҅номъ·

[0043] съвꙙꙁавъше василиска биѭ̑ште приведѣте· о҅ни же шъдⸯше ѧ҆шꙙ ст꙯ааго василиска· и҅ съвꙙꙁавъше ѥ҅го сътворишꙙ ѥ҅моу о҅ноуштѫ· и҅ гвоꙁдиѧ острꙑ въноꙁишꙙ въ о҅ноуштѫ· и҅ о҅боушꙙ и҆·

[0044] и҅ биѭ̑ште ѥ҅го женѣа҅хѫ· ꙗ҅коже кръ҆ви ѥго ꙁемь҆ѭ̑ полиꙗ҅ти· гвоꙁдиї бо вънидошꙙ до кости ѥ҅го· тако бо бѣⸯше ꙁапрѣштено посъланꙑи҅мъ отъвоѥ҅водꙑ къ н҄емоу· ведомъ же мѫченикъ хс꙯овъ· къ команѣ· вь҆ велицѣ мѫцѣ сꙑ начꙙ пѣти ст꙯ъи глагол҄ꙙ· а҅ште оплъчитъ сꙙ на мꙙ плъкъ не о̑убои҅тъ сꙙ срь҆дⸯце моѥ· г꙯ь мнѣ помошть҆ник ⸯ и а҅ꙁъ о̑уꙁьрѫ врагꙑ моѧ· г꙯и б꙯е мои съпаси мꙙ о҅тъ о̑устъ ль҆вовь҆· и҅ съхрани мꙙ съ ст꙯ꙑими свои҅ми· молꙙштоу же сꙙ ѥ҅моу· дои҅дошꙙ на село да почиѭ̑тъ мало· госпожда же селоу томоу е҅линꙑн҄и бѣа҅ше· имꙙ ѥ҅и троꙗ҅ни· гости же мѫжꙙ иже ведѣа҅хѫ ст꙯аа҅го василиска· бѣа҅ше же и҅хъ до триї на десꙙте· о҅нѣмъ же ꙗ҅дѫштемъ въ клѣти· привꙙꙁашꙙ ст꙯аа҅го дѫбѣ соусѣ а҅воровѣ· о҅пакꙑ же сꙑ съвꙙꙁанъ· молитвѫ сътворі надлъꙁѣ· и҅ народъ събъра сꙙ н҄емоу· и҅ а҅биѥ бꙑстъ трѫсъ и҅ ꙁвонъ· ꙗ҅коже въскочити ведѫштиїмъ ѥ҅го о҅тъ страха· пришедъшоу же народоу къ н҄емоу· вь҆си дивл҄ѣхѫ сꙙ видꙙште дѫба о҅блиствь҆нѣвъша· ти бо вѣдѣѣхѫ и҆· и҅ꙁдавъна соухъ· и҅ їсточⸯникъ и҅ꙁиде и҅ꙁ н҄его· ѥ҅стъ же и҅ до сихъ дь҆ниї·видѣвъ же народъ чоудеса господь҆н҄ꙗ·

[0045] риваа҅хѫ дроугъ дроуга· кⸯто пръвоѥ҆ прикоснетъ сꙙ къ н҄емоу· видѣвъши же господꙑн҄и села того бꙑвъшеѥ чоудо· вѣрова го꙯у съ вь҆сѣмь҆ домомъ свои҆мъ· привождаахѫ же и҅ бѣсꙙштꙙѧ҅ сꙙ къ н҄емоу· и їцѣлѣваа҅хѫ· и҅ їна многа ꙁнамениꙗ творѣа҅ше· и҅ вь҆си славьꙗ҅хѫ б꙯а· и҅ воѥ҅водинꙑ слоугꙑ вѣровашꙙ къ го꙯у· и҅ о҅трѣшишꙙ ѥ҅го о҅тъ ѫ҅ꙁъ·

[0046] а҅биѥ҅ же приде стадо воловъ и҅ꙁ горꙑ· и҅ поклонишꙙ сꙙ ѥ҅моу· и҅дѫштемⸯ же и҅мъ пѫтемь· по вь҆са мѣста бꙑва̓хѫ ꙁнамениꙗ ст꙯ꙑимъ василискомъ· молꙙштоу сꙙ и҅ глагол҄ѫштоу·

[0047] вь вь҆сѣхъ мѣстѣхъ ѥ҅го благословествитъ доуша моꙗ господа· Пришедъшемъ же и҆мъ вь҆ н҄еи҅же вьси хотѣхѫ въкоусити· и҅ глаголашꙙ ѥмоу ꙗ҅ждь· се бо третиї день҆ ѥ҅сть пон҄еже ничь҆соже въкоуси· блаженꙑи же рече испльн҄енъ ѥ҅сⸯмъ бесьмрьтънаа҅го брашь҆на· васъ питаѥ҅тъ хлѣбъ· а҅ мене слово бж꙯иѥ· васъ веселитъвино· мене же благодѣть ст꙯ааго дх꙯а· васъ крѣпитъ пишта мене же х꙯с· васъ насꙑтꙙтъ мꙙса· мене же молитвꙑ· васъ покои҅тъ животъноѥ· мене же мои҆ х꙯с· васъ о҅деждѫтъ риꙁꙑ· мене же правⸯда· вꙑ веселите сꙙ смѣхомъ· а҅ꙁъ же пѣтиѥ҅мъ· вꙑ красоуѥ҅те сꙙ ꙁлатомъ· аꙁъ же · вꙑ чаѥ҅те видѣти кⸯнꙙꙁа маловрѣмень҆на· а҅ꙁъ же чаѭ̑ цѣсара в· речетъ бо господь мои и҅дѣте благословь҆ѥ҅ниї от ⸯца моѥ҅го приїмѣте о̑уготованоѥ вамъ цѣсарествиѥ· дошедъшемъ же и҅мъ на о̑утрь҆ꙗ въ команѫ· слꙑшаахѫ о҅тъ многъ· ѥ҅же творѣше воѥвода мѫкꙑ крьстиꙗ҅номъ· вьлѣꙁъ же маг҄истриꙗ҅нⸯ къ воѥ҅водѣ рече· пришелъ ѥ҅стъ василискъ· повелѣ же воѥ҅вода вь҆вести ѥ҅го въ храмъ а҅полоновъ и҅ жрьти· а҅ште ли не хоштетъ· то въскорѣ съмрьтиѭ̑ погоубити ї· и҅ꙁведъше же и҆ биѭ̑ште глаголаахѫ· вьлѣꙁъ въ храмъ жь҆ри· повелѣ бо воѥвода и҅ли жъръше и҅ꙁбꙑти ти·

[0048] и҅ли не жъръше ꙁьлѣ о̑умрѣти· помꙑсли о̑убо да не ꙁь҆лѣ о̑умь҆реши· вѣроуѧ къ невидимоуо̑умоу богоу· Ст꙯ꙑи҅ же мѫченикъ рече· а҅ꙁъ вѣдѣ ꙗ҅ко мои б꙯ъ вь҆сегда видитъ сꙙ· и҅ видитъ достои҅нꙑѧ своѧ҆· а҅ꙁъ помль҆чѫ себе ради·

[0049] да повѣдꙙтъ чоудеса ба꙯ моѥ҅го· ѥ҅же видѣшꙙ на пѫти ведѫштиї мене· вои҅ни же и҅же бѣшꙙ сь҆ н҄имь҆ рѣшꙙ· по и҅стинѣ велика чоудеса видѣхомъ сь н҄імъ и҅дѫште· сим ⸯ же глагол҄ѫштемъ·

[0050] пришедъше поѧ҅шꙙ василиска· и҅ вьведошꙙ и҆ къ воѥводѣ· и҅ глагола ѥ҅моу воѥ҅вода тꙑ ли ѥ҅си васискъ словꙑи҆· о҅нъ же рече а҅ꙁъ ѥ҅смъ· воѥ҅вода рече·

[0051] чесо ради о̑убо не жьреши по цр꙯ьскоу повелѣнию̑· василискъ рече кⸯто ти повѣда ꙗ҅ко не жь҆рѫ· а҅ꙁъ въи҅нѫ жь҆рѫбогоу своѥ҅моу жрьтвѫ хвалѣ· воѥ҅вода же слꙑшавъ радъ бꙑстъ· и҅ речеблагодѣть҆ милостивꙑи҆мъ богомъ· и҅ пристѫпивъ василискъ къ крадѣ рече жерь҆цемъ· что ѥ҅стъ и҅мꙙ богоу вашемꙋ·

[0052] о҆ни же рѣшꙙ а҅полонъ· василискъ рече· наречениѥ бога вашего· пагоубѫ вѣроуѭ̑штиїмъ къ н҄емоу ꙁнаменꙋѥ҅тъ· вь҆сь҆ бо вѣроуѧи҆ къ н҄емоу погꙑбⸯнетъ вь҆ вѣкꙑ· воѥ҅вода рече· коѥ҅ и҅мꙙ и҅матъ богъ ѥ҅моуже тꙑ рече жръти·

[0053] василискъ рече мои богъ неи҅ꙁдреченⸯнъ ѥ҅стъ и҅ невь҆нꙙтъ· и҅ не раꙁоумѣѧ҅ сꙙ· и҅неи҅сповѣданъ невидимъ сꙑ· Воѥ҅вода рече чⸯто о̑убо· и҅мене ли не и҅матъ богъѥ҅моуже рече жь҆рѫ· василискъ глагола·

[0054] ꙗ҅же въ ст꙯ꙑи҅хъ кⸯн҄игахъ лежꙙшта и҅мена бога моѥ҅го· а҅ште велиши да глагол҄ѫ· воѥ҅вода рече· рь҆ци не боѧ҅ сꙙ· василискъ рече о҅тецъ нарицаатъ сꙙ· и҅ вь҆седръжител҄ь· и҅ г꙯ь и҅ б꙯ъ и҅ вь҆сѣмъц͞рь·

[0055] и҅ г꙯ь саваѡ̑ѳъ· и҅ съпасъ· и҅ милосръдъ· и штедръ· и҅ милостивъ· и҅ длъготръпꙙи҆· томоу а҅ꙁъ жъ҆рѫ· жрътвѫ хвалѣ· воѥ҅вода рече· ѥ҅моуже хоштеши богоу тъчьѭ̑ жь҆ри· и҅ їꙁбѫди насъ· не бо ѥ҅си приꙁъванъ прѣмѫждрати сꙙ· васілискъ рече· вь҆неми жрь҆твѫ моѭ̑· и҅ вь҆ꙁдѣвъ рѫцѣ на небо рече· б꙯е вь҆седръжителю· ѥ҅динъи блаже и҅ милосрь҆де· послоушаѧи҆ вь҆сѣхъ въ и҅стинѫ работаѭ̑штиїхъ тебѣ· покажи и҅ о҅ мьн҆ѣ недостои҅нѣ рабѣ своѥ҅мъ· своѭ̑ благꙑнѫ̑· сътворивꙑи чловѣка и҅ въо҅браꙁивꙑи҆ о҅браꙁомъ ст꙯ꙑи҆мъ твои҆мъ· и҅же въдꙋнѫ намъ дх꙯а ст꙯ааго твоѥ҅го· г꙯и їсоу х꙯е о҄услꙑши гласъ мои҆· и҅ подвигни нечꙋвествь҆на и҅ глоуха коумирѣ сего· и҅ поврьꙁи ѥ҅го и҅ съкроуши· и҅ расꙑпи їмъ скврънавѫ̓ жрътвѫ· и҅ покажи їмъ ꙗ҅ко тꙑ ѥ҅си ѥ҅динъ б꙯ъ· о҅бличи о҅ мьнѣ силѫ божьства твоѥ҅го вь҆ сь часъ· и҅ а҅биѥ молитвѫ сътворивъшоу ѥ҅моу· сь҆ніде о҅гн҄ь съ небесе· и҅ пожьже храма· и҅лъжеи҅менънааго бога сътвори· а҅кꙑ пѣсъкъ дробенъ· видѣвъ же воѥвода иꙁбѣже вънъ· и҅ вьсь градъ въꙁмꙙте сꙙ· о҅тъ бꙑвъшаа҅го страха· о҅ста же ѫ҅трь҆ ст꙯ꙑи҆ поѧ и҅ глагол҄ꙙ· да въскръснетъ богъ и҅ раꙁидѫтъ сꙙ враꙁи ѥ҅го·

[0056] и҅ бѣжꙙтъ о҅тъ лица ѥ҅моу ненавидꙙштиї ѥго о҅гн҄ь прѣдь н҄имъ да пои҅детъ· и попалитъ о҅крьсть врагꙑ своѧ· воѥ҅вода же повелѣ посълати вои҅нꙑ и҅ їꙁвести ї и҅с храма· тꙙжьцѣ бо скръжътааше ꙁѫбꙑ на н҄ь· и҅ рече къ н҄емоу· о҅боуѥне· и вьсеѧ милости богъ стоуждь҆ чьсо ради и҅нако рече· и҅ їнако сътвори·

[0057] глаголааше жръти· да въ жрътвꙑ мѣсто влъхвованиѥ҅мсвои҅мо҅гн҄ь принесе на храмъ· и҆ бога нашего пожьже да а҅бꙑ не бꙑлъ влъхвъ· и҅ насъ бꙑ о҅гн҄ь тъ пожеглъ· а҅ бꙑхомъ не и҅ꙁбѣгли и҅ тебе бꙑ пожеглъ ѫ҅трь҆ о҅ставъша· нъ о҅ста ничьсоже приѥ҅мъ врѣда· ѫ҅трь сꙑ оу о҅гⸯнꙗ· нꙑн҄ꙗ и҅сповѣждь мнѣ о҅ вльхвованиї своѥ҅мь҆· и҅ пристѫпивъ пожь҆ри·

[0058] и҅ отъпоуштѫ тꙙ· а҅ште ли не хоштеши· прѣпростѣ съмрьти прѣдамъ тꙙ· василискъ рече· не жь҆рѫ коумиремъ беꙁⸯдоушънꙑи҆мъ нъ богоу своѥмоу· ѥ҅же вь небесехъ жрътвѫ славѣ· и҅ ꙁнамениꙗ҅ же о҅гню ꙗ҅же видѣ· и҅ їна бол҄ьши сихъ сътворѫ· въ и҅мꙙ о҅ц꙯а и҅ сн꙯а и ст꙯ааго дх꙯а· раꙁгⸯнѣвавъ же сꙙ воѥвода повелѣ ѥ҅го о̑усѣкⸯнѫти· ведошꙙ же и иꙁ града и҅ о̑усѣкⸯнѫшꙙ и҆· на мѣстѣ нарицаѥ҅мѣ дио҅скоръ· воѥ҅вода же повелѣ тѣло ѥ҅моу въврѣшти вь҆ рѣкѫ· нъ вьꙁꙙшꙙ ѥ крь҆стиꙗ҅ни о҅тъ спекоулатора·

[0059] давъше ѥ҅моу три десꙙти ꙁлатицъ· и҅ съꙁъда ѥ҅моу цръкъве маринъ кто крьстиꙗнъ въ команѣ· бꙑваѭ̑тъ же чоудеса многа на мѣстѣ томь· и҅ вьси наслаждаѭ̑штеи҅ сꙙ чоудесъ·

[0060] славꙙтъ о҅тⸯца и҅ сн꙯а и҅ ст꙯ааго дх꙯а· нꙑн҄ѣ и҅ присно и҅ вь вѣкꙑ вѣкомъ а҅ми꙯ ⁘  мѣсꙙца марта вь ѕ꙯ дьнь҆ чоудотворениꙗ ст꙯ааго конона и҅же въ исавриї ⁘

[0061] Вь врѣменехъ ст꙯ꙑи҅хъ а҅постолъ· ѥ҅гда словоу божь҆сва и҅ въплъштениꙗ о̑ус꙽моштрениѥ чловѣкомъ проповѣда꙽ше сꙙ тъгда вь҆сел҄енѣи҆ проповѣдьникъ и҅ а҅постолъ паулъ· походꙙ ѧ҅ꙁꙑкꙑ· дои҅де и҅ къ странамъ и҅сауръскꙑмъ· и҅ о̑услꙑшавъ· ꙗ҅ко вь҆си гради и҅мъ и҅ мѣста паче и҅нѣхъ ѧ҅ꙁꙑкъ бѣсꙑ имѫтъ· къ коумирьскꙑимъ прѣльстемь҆· хотѣа҅ше и҅ти къ горьн҄иїмъ мѣстомъ· нъ въꙁбрани ѥ҅моу ст꙯ꙑи҆ дх꙯ъ· многааго ради їхъ ради и҅хъ невѣрь҆ства· ꙗ҅ко не и҅мѫтъ приѧ҅ти проповѣданиꙗ· по реченоуо̑умоу о҅тъ г꙯а·

[0062] не помештате бисъра вашего свиниꙗ҅мъ· о̑уклони сꙙ о҅ть н҄̑ихъ· ноуждѫ себѣ сътворивъ· и҅ їнѣмъ прѣжде жь҆дѫштиїмъ· проповѣдати слово бе съблаꙁна· по о҅тъкръвению̑ дх꙯а ст꙯ааго·

[0063] потомь҆ же несторъ к꙽то вь тѣхъ мѣстѣхъ· добрааго корене о҅брѣтъ сꙙ· нада нарицаѥ҅мѫ и҅мꙑ женѫ· живѫшта вь вь҆си нарицаѥ҅мѣ видана· сѫшти о҅тъ града и҅саурь҆скаа҅го· и꙯ї· попь҆риштъ·

[0064] и҅ проꙁꙙбоста плода благовѣрънааго· и҅ нарекошꙙ и҅мꙙ ѥ҅моу кононъ· семоу же въꙁдрастомсъвръшеноу бꙑвъшоу· родител҄ѣ ѥмоу съвѣштаста сꙙ женити ї дѣвицеѭ̑ именемь а҅н꙽на·

[0065] дошедъшоу же врѣмени бракоу· ꙗ҅ви сꙙ кононоу· а҅р꙽хаг꙽г҄елъ михаи҅лъ· а҅кꙑ мѫжь҆ въ о҅дежди свѣть҆лѣ· и҅ бесѣдоуѧ сь҆ н҄имъ о҅глашааше и҅стинь҆нꙑѧ таи҅· о҅нъ же о̑увѣштавъ сꙙ· и҅ тоу а҅биѥ҆ срьдь҆це въдавъ прошаа҅ше кръштениꙗ· молꙗше же сꙙ а҅кꙑ мѫжоу а҅рхаг꙽г҄елоу· мнꙙ сего чловѣка сѫшта· а҅рхаг꙽г҄елъ же раꙁоумѣвъ конона о̑увѣштавъша сꙙ· и҅ вь҆сѣмо̑умомприїмъшь слово· и҅ просꙙшта кръштениꙗ· веде ѥ҅го къ водѣ· и҅ сьведъ ѥго· въ ст꙯ѫѭ̑ и҅ блаженѫѭ̑ трои҅цѫ· и҅ давъ ѥ҅моу комъканиѥ и҅ ꙁнаменавъ ѥ҅го· и҅ свꙙтивъ о҅тиде невидимо· видимо бо прѣбꙑваа҅ше сь҆ н҄имь дои҅жде ст꙯и сꙙ· и҅ їсплънь бꙑстъ ст꙯ааго дх꙯а· родител҄ꙗ же ѥ҅моу сего не вѣдѫшта сьвѣтъ о҅ брацѣ твораста·

[0066] и҅ приведъша о҅жениста· о҅нъ же въпрь҆воѥ вь҆ꙁемъ въжьженѫ свѣштѫ· положивъ подъ спѫдомь҆· и҅ рече къ женѣ своѥ҅и҆ сѫшти ѥ҅и дѣвици· ч꙽то ѥ҅стъ слажде свѣтъ ли и҅ли тъма· о҅на же о҅ть҆вѣшта свѣтъ ѥ҅стъ слажде· и҅ їна приложивъ о҅тъ ст꙯ааго дх꙯а данꙑѧ ѥ҅моу благодѣти словеса каꙁанию̑· о҅брати о̑умъ о҅троковици· и҅ чиста прѣбꙑвъша· троудиста сꙙ и҅ꙁвѣсто въ в꙽сеи чистотѣ съхранивъша свои тѣлесѣ· вь҆ неи҅стьлѣниї· о̑услꙑша же мати правь҆дь҆ноуо̑умоу· и҅ рада бꙑстъ и҅ въсхвали ѭ̑·

[0067] и҅ въ тои҆ жиꙁни прѣбꙑста· потомь же и о҅т ⸯца своѥ҅го а҅р꙽хаг꙽г҄еловꙑ ради благодѣти· о҅братив блага о̑угодь҆ника покаꙁа бо꙯у· ꙗ҅коже и҅ ха꙯ ради мѫчениѥ съвръши· о̑умеръши же ст꙯ааго конона женѣ чистѣи҆· и҅ съ материѭ̑ ѥ҅го· въ ѥ҅дномь҆ гробѣ положи ї· о҅ста же о҅ себѣ ѥ҅динъ растꙑ· вь вь҆семъ трь҆пѣниї и҅ троудѣ· даноѥ ѥ҅моу съкровиште о҅тъ благодѣти доуховь҆нꙑѧ· до врѣмене ꙗ҅вь҆е҅ниꙗ ѥ҅моу съхран҄ь· Великъ же день творꙙште а҅пооу· вь҆ пештерѣ коѥ҅и страшьнѣ и҅ темь҆нѣ· и҅жде по о҅бꙑчаю̑ и҅мъ бѣаше творити съборъ исаурь҆скоуо̑умоу градоу· и҅деже многꙑ тъмꙑ мѫжь и҅ женъ· о҅тъ и҅сауриѧ събираа҅хѫ сꙙ· ѥ҅стъ же въ прѣгꙑн҄ѣхъ мѣсто то· и҅ вь҆ непрѣходънꙑи҆хъ горахъ· растоѧ о҅тъ града попришть четꙑрь· въ тъ о̑убо день҆ сь҆бираѭ̑штоу сꙙ народоу· и҅ хотꙙште и҅ꙁ꙽ града иꙁлѣсти· вънеꙁаа҅пъ пристѫпивъ ст꙯ꙑи҆ кононъ·

[0068] покаꙁа сꙙ и҅мъ вь томь҆ градѣ· и҅ видѣвъ ѧ въо҅рѫжьшѧ сꙙ и҅ о̑уготовьшꙙ сꙙ· на прѣдьлежꙙштаꙗ нечь҆стиꙗ· своими҅мъ ѧ҅ꙁꙑкомъ въскрича глаголꙙ·

[0069] мѫжи потрьпите· да васъ въпрошѫ· рече же имъ· на ч꙽то обраꙁъ сьвьпльчению̑ о̑устръ҆мили сꙙ ѥ҅сте· ѥ҅да каꙗ рать васъ ноуждьна ꙁоветъ· о҅ни же рѣшꙙ ні· нъ трѣбѫ богоу а҅полоноу творимъ дьнесь· ст꙯ꙑи҅ же къ н҄имъ· да к꙽то ѥ҅стъ сіи҆ а҅полонъ хотѣлъ бꙑхъ о̑увѣдѣти·

[0070] ч꙽то же ѥ҅стъ мошть҆ ѥ҅моу· и҅ли ч꙽то ѥ҅го сила· о҅ни же рѣшꙙ ѥ҅моу· тъ нꙑ строи҅тъ и҅ крѣпитъ въ рати ꙗ҅коже и҅ о҅тцꙙ нашꙙ· о҅ни бо и҅ прѣдашꙙ намъ сиї обꙑчаи҆· ст꙯ꙑи҅ же кононъ въпрашааше и҅хъ рѫгаѧ сꙙ· слꙑшасте ли о̑убо о҅тъ н҄его гласъ· ли дасте ѥ҅моу слово· о҅ни же рѣшꙙ· ни нъ о҅бꙑчаи҆ отецъ нашихъ о̑увѣри насъ· о҅нъ же кь҆ н҄имъ· нъ о҅т꙽ци ваші а҅кꙑ бесловесънаꙗ животъна о̑у прѣль҆сти бѣа҅хѫ· не сѫште въ раꙁоумѣ и҅сті н꙽наа҅го бога· а҅ште бо бꙑшꙙ ѥ҅го вѣдѣли· не бꙑшꙙ къ глоухоу и҅ неподвижь҆ноу камꙑкоу толико творили тьштаниѥ· Дадите же ми на н҄ь власть· и҅ покажѫ вамъ кого чь҆тете и҅ к꙽то ѥ҅стъ богъ вашъ· да покажѫ ѥ҅го чрь҆ниломъ· да виждѫ може ли и҅ꙁмꙑти себе· и҅ дадите ми м꙽латъ желѣꙁнъ и҅ съкроушѫ ѥ҅го· и҅ видимъ може ли пакꙑ въ о҅браꙁѣ своѥ҅мъ бꙑти· подамъ же ѥ҅моу брашъно· и простеръ рѫкѫ вьꙁемъ да ꙗ҅стъ·

[0071] доколи беꙁоумь҆л҄и ѥ҅сте· сего не раꙁоумѣѭ̑ште· нъ нꙑн҄ꙗ послоушаи҅те мене· ꙗ҅ко и҅ а҅ꙁъ ѥ҅смъ вашего племене· штоуждъ же васъ дѣломъ· о҅станѣте сꙙ о҅тъ сихъ и҅ нао̑учѫ васъ кого бꙑ чисти· и҅ клан҄ꙗти сꙙ богоу и҅же въ вꙑшь҅н҄иїхъ сѣдꙙи҆· бога сѫшта крѣпа· невидима вь҆се же видꙙшта· творьца небоу и҅ ꙁеми· и҅ морю· и҅ вь҆сѣмъ и҅же сѫтъ вь҆ н҄ихъ· цр꙯ь ѥ҅стъ крѣпькъ и҅ силенъ· и҅ съпасаѧ въ рати своѧ· погоубь҆ꙗѧ же врагꙑ· и҅ коумиромъ слоугоуѭ̑штиїмъ· и҅ бѣсомъ жьрѫштꙙѩ а҅ не богоу· тацѣмъ врагъ ѥ҅стъ дръꙁъ· тъ не проситъ жрътвъ кръвавъ· нъ бе съблаꙁна хоштетъ да сꙙ поꙁнаѥ҅тъ о҅тъ приходꙙштиїхъ къ н҄емоу· беꙁ лѫкꙑ и҅ бе ꙁълобꙑ· вѣровати же ѥ҅моу ꙗ҅ко богъ и҅стинънꙑи҆· и҅ о҅тець҆ сн꙯оу и҅ночꙙдоу· бо꙯у сѫштоу и҅стинъноуо̑умꙋ·

[0072] го꙯у нашемоу їс꙯ хс꙯оу· и҅же о҅тъ от꙽ца нераꙁлѫченъ ѥ҅стъ· ѥ҅гоже ради и вѣкꙑ сътвори· ҅Обьшть҆никъ же бж꙯ьствоу· и҅ цѣсарь҆ствоу ѥ҅го· и҅ сн꙯оу ѥ҅моу ѥ҅стъ дх꙯ъ ст꙯ꙑи҆· и҅же о҅тъ о҅т꙽ца и҅сходитъ благотворꙙи҆· и҅же ѥ҅стъ надъ вьсѣми дѣлаѥ҅мо· си о̑убо триїмень҆наꙗ ѥ҅д꙽но сѫтъ бж꙯ьство· ѥ҅динъ ѥ҅стъ б꙯ъ· ревь҆нивъ сꙑ· и҅ о҅гн҄ь попал҄ѣѧ врагꙑ своѧ· и҅же коумирꙙ чьтѫтъ а҅кꙑ бг꙯ꙑ· и҅ бѣсомъ жьрѫтъ· и҅ попалꙗѧ вь҆ н҄ихъ вь҆ дь҆ни гнѣвоу· и҅ о҅тъмь҆стивъ·

[0073] милосръдъ же ѥ҅стъ лише къ вь҆сѣмъ· приꙁꙑваѭ̑штиїмъ ї и҅ вѣроуѭ̑штимъ к꙽ н҄емоу· паче же и҅же о҅тъ нечь҆стиꙗ о҅братꙙтъ сꙙ къ н҄ѥмоу· любитъ же и҅ любꙙштꙙѧ ѥ҅го· славитъ же и҅ славꙙштꙙѩ ѥ҅го· радоуѥ҅тъ сꙙ о҅ мирѣ· ѥ҅же дроугъ дроуга любитъ· веселитъ сꙙ пакꙑ о҅ чистости житиꙗ· и҅ о҅ сь҆мѣрениї и҅же о̑убо ꙁъла ненавидитъ· и҅ о҅ добрѣ порадоуѥ҅тъ сꙙ· а҅ште ѥ҅го не любите· ꙗ҅вѣ ѥ҅стъ ꙗ҅ко ꙁь҆ли ѥ҅сте· и҅ мꙙтежь҆ници· и҅ не и҅мате мошти сътрьпѣти гнѣва ѥ҅го· Нъ послоушаи҅те и҅ не о҅жесточите вꙑѧ вашеѧ к꙽ н҄емоу· пон҄еже ꙗ҅ко рѣхъ не и҅мате мошти сътрь҆пѣти ꙗ҅рости гнѣва ѥ҅моу· на такꙑѧ бо напрасно ꙗ҅ритъ сꙙ· а҅ ѥ҅же нꙑн҄ѣ а҅кꙑ беꙁоумь҆ли ѥ҅сте· на слоужь҆бѫ блаꙁнꙙштоу васъ диꙗ҅волоу· нъ о҅ставивъше и҆ о҅тъстѫпите о҅тъ н҄его· и҅ о҅братите сꙙ къ го꙯у нашемоу їс꙯ хс꙯оу· и҅ вь҆сѣхъ васъ благꙑи҅хъ насꙑтитъ· о̑учꙙштоу же ѥ҅мꙋ сихъ· о҅тъ такого беꙁоумиꙗ о҅тъстѫпити· и҅ на съпасъноѥ҆ прѣи҅ти проповѣданиѥ· о҅ни же прѣбꙑваа҅хѫ непокорꙙште сꙙ ѥ҅моу· ꙗ҅коже и҅ на гнѣвъ о҅братити сꙙ и҅мъ на н҄ь· въꙁвраштаѭ̑штоу ѧ ѥ҅моу о҅тъ трѣбъ и҅мъ паче же бъшъѭ̑ ставꙙштоу· мꙙтежоу же бꙑвъшоу вь҆ н҄ихъ· о҅ви о̑устрь҆мишꙙ сꙙ о̑убити ї· о҅ви же ставь҆ꙗ҅хѫ ѧ҅ въꙁбран҄ꙗѭ̑ште и҅мъ· ꙗ҅ко мало сладъко слꙑшꙙште· и҅ обратити сꙙ хотꙙште· нъ ѥ҅д꙽наче съврьшениꙗ не и҅мѣа҅хѫ· ѥ҅д꙽ва же ставишꙙ мꙙтежь҆· и҅же сꙙ мнѣа҅хѫ о҅браштаѭ̑ште сꙙ· начꙙшꙙ глаголати къ правед꙽ноуо̑умоу· како можеши о̑увѣрити насъ ꙗ҅ко ѥстъ богъ· вꙙштиї нашего бога· нами чь҆сть҆ноу сѫштоу· Много же ѥ҅моу глагол҄ѫштоу къ н҄имъ и҅ оучꙙштоу· никакоже покорѣахѫ сꙙ· нъ и҅ паче не вѣроваахѫ· ꙗ҅коже на то и҅мъ прити и҅ чоудесъ о҅тъ н҄его просити· и҅ глаголашꙙ ѥ҅моу· что можетъ сътворити ѥ҅гоже тꙑ чьтеши· да вѣроуѥ҅мъ ѥ҅моу· покажи о̑убо намъ понѣ ѥ҅дно ꙁнамениѥ҆· и҅ вѣроуѥ҅мъ ѥ҅моу и҅ тебѣ·

[0074] ст꙯ꙑи҆ же кононъ видѣвъ и҅хъ толико невѣрь҆ство· ꙗ҅ко и҅ ꙁнамениꙗ просꙙт꙽· рече къ н҄имъ о҅слабите ми мало· и҅ се сътворимъ· нѣ ли ю̑нотъ въ васъ и҅ благоголѣненъ· дроуꙁии҅ же бол҄ьши и҅ни же на кон҄ихъ· да пои҅демъ о̑убо вь҆си на мѣсто вашемоу събороу· вꙑ же варі те а҅ꙁъ же а҅кꙑ старъ вь҆слѣдоуѭ̑· и҅ дадимъ слово дроугъ дроугоу· и҅же варив꙽ доидетъ мѣста того· того ѥ҅стъ силен꙽ б꙯ъ· а҅ и҅же послѣжде придетъ да месть҆ приїметъ б꙯ъ и҅мъ· ꙗ҅ко не съштоу ѥ҅мꙋ б꙯оу· о҅ни же видѣвъше старость ѥ҅моу порѫгашꙙ сꙙ и҅ о҅бѣшташꙙ сꙙ· о̑уп꙽ваѭ̑ште кон҄ьскꙑи҅мъ ходомъ· и҅ голѣнь҆ми свои҅ми· глаголаа҅хѫ бо дроугъ къ дрꙋгоу· ꙗко не и҅матъ дои҅ти мѣста· до четꙑрь҆ дь҆ниї· како бо и҅матъ сътръпѣти толикъ пѫть҆· бѣд꙽ноу сѫштоу и҅ горъноу· Ст꙯ꙑи҅ же бж꙯ии кононъ· раꙁоумѣвъ ꙗ҅ко о҅тъчаашꙙ ѥ҅го· ꙗ҅ко не могѫштоу ѥ҅моу сего о̑устава съконьчати· подвиже сꙙ паче· и҅ ѥ҅динъ молитвѫ творꙙ глаголааше· владꙑко г꙯и б꙯е о҅тче вь҆седръжителю· г꙯и їсоу х꙯е· ѥ҅гоже ради миръ бꙑстъ· о̑укрѣпи мꙙ· и҅ съблаꙁні вьсе множь҆ство се· да навꙑкнѫтъ ꙗко блаꙁнꙙтъ сꙙ о н҄ихъже вѣроуѭ̑тъ· и҅спльни ѧ да раꙁоумѣѭ̑тъ ꙗ҅ко тꙑ ѥ҅си б꙯ъ· и҅ раꙁвѣ тебе и҅ного нѣстъ· и҅ да пріи҅метъ мꙙ ст꙯ꙑи҆ а҅р꙽хаг꙽г҄елъ михаи҅лъ· и҅же приведе мꙙ на раꙁоумъ твои҆· и҅ поꙁнати мꙙ сътвори таи҅нѫ твоѭ̑ и҅ꙁ дѣтъска въꙁдраста· и҅ а҅биѥ҅ приде ст꙯ꙑи михаи҅лъ· и҅ ст꙯ааго о̑укрѣпивъ доведе бес троуда на мѣсто· а҅ сиѧ съблаꙁні невидимѣ· наченъше пѫть҆ походꙙште и҅ ломꙙште сꙙ бѣа҅хѫ въ горахъ върѫштаѭ̑ште сꙙ вь стѣнахъ вьсь҆ дьнъ тъ и҅ тѫ ношть҆· ꙗ҅коже не и҅мѣти и҅мъ силꙑ ни тѣла цѣла ни кости· ни мѣста о҅тъ мѣста прѣи҅ти не можаа҅хѫ·

[0075] Ст꙯ꙑи҅ же кононъ варивъ на дроугꙑѧ дь҆ни ꙁао̑утра въставъ о҅брати сꙙ· и҅ о҅брѣте ѧ на мѣстѣ и҅жде и҅хъ бѣ о҅ставилъ· видѣвъше же ѥ҅го вь҆неꙁаапь о̑ужасънѫшꙙ сꙙ· о҅нъ же приближивъ сꙙ къ н҄імъ· нападе на н҄ꙙ поѥ҅мь҆ ѧ и глагол҄ꙙ·

[0076] что се сътвористе· о҅ставивъше мꙙ доселѣ а҅ а҅ꙁъ о҅жидаѭ̑ васъ· да въстѫживъ пакꙑ о҅братихъ сꙙ къ вамъ· о҅ни же троудьни и҅ доушꙙ не и҅мѫште·

[0077] повѣдаахѫ ѥ҅моу бꙑвъшеѥ҆ мохѫ ѥ҅го наставити на пѫть҆· о҅номоу же оувѣштавъшоу сꙙ· и҅ молитвѫ сътворивъ· о҅ть҆нꙙ о҅тъ н҄ихъ невидѣниѥ҅ма҅р꙽хаг꙽г҄еловом· да въшпои҅дошꙙ вьслѣдъ ѥ҅го· пришедъшемъ же и҅мъ на мѣсто· глагола и҅мъ ст꙯ꙑи҆· покористе ли сꙙ о̑убо по о̑уставоу вашемоу сътворите о҅бѣтъ вашъ·

[0078] се бо о҅тъпадосте вꙑ и҅ бг꙯ъ вашъ· дадите о̑убо да мьштѫ бг꙯оу вашемоу· о҅ни же прѣбꙑваа҅хѫ беꙁокоуѭ̑ште· невѣрь҆ствиїм· и҅ глаголаа҅хѫ не и҅маши нап꙽сати винꙑ бг꙯оу нашемꙋ·

[0079] мꙑ бо ѥ҅смъ повинь҆ни съблаꙁнивъше сꙙ на пѫти· тъ бо не о҅тъпаде· и҅ насільѥ сътворишꙙ ѥмоу· не съконь҆чати ѥже о҅бѣшташꙙ сꙙ· Пакꙑ о̑убо рече имъ· ч꙽то о̑убо хоштете моѥ҅моу ли вѣроуѥте богоу и҅ли вашемоу· о҅ни же рѣшꙙ своѥ҅моу· и҅ рече и҅мъ· и҅же о̑убо речетъ лъжеи҅менънъи҆ богъ покорите ли сꙙ ѥ҅моу· и҅ вь҆си о̑уставомъ вьꙁь҆пишꙙ· о̑увѣришꙙ же ѥ҅го о҅ семь· и҅ раждегъ сꙙ ст꙯ꙑи҆ доухомь тече къ коумироу· на вꙑсоцѣ же стоѧштоу коумиру· въспрѣтивъ ѥ҅моу рече къ н҄емꙋ·

[0080] тебѣ глагол҄ѫ велитъ ти їс꙯ х꙯с мои сьлѣсти· страхомже клонꙙ сꙙ и҅ ꙁапрѣштениѥ҅мъ сь҆паде коумирь҆ съ мѣста своѥ҅го· и валꙙ сꙙ приде блиꙁъ ст꙯ааго· и҅ ста простъ· о̑ужаснѫшꙙ же сꙙ вь҆си о҅тъ страха· вьꙁдивь҆ше же сꙙ о҅тъ чоудесъ вь҆скричашꙙ велми· поманѫвъ же и҅мъ рѫкоѭ̑ рече къ н҄имъ· покористе ли сꙙ понѣ нꙑн҄ѣ· и҅ли ни е҅дначе· видѣшꙙ бо коѥго рѫгаѭ̑шта сꙙ· да о҅ви о҅бѣштаваа҅хѫ сꙙ· дроуꙁиї же не покораа҅хѫ сꙙ· глаголѫ̑ште а҅кꙑ нѣстъ велико чоудо· о҅нъ же не о҅слабь҆ꙗ҅ше имъ· нъ прѣбꙑвааше кажꙙ и҅ глагол҄ꙙ· ҆Ѡ толикоу вашемоу беꙁоумию̑· доколѣ прѣбꙑвате въ беꙁоумиї· и҅же ѥ҅стъ б꙯ъ·

[0081] не тацѣхъ хоштетъ да бѫдѫтъ и҅же ѥ҅моу сѫтъ свои҆· и҅ чътѫштиї ѥ҅го· нъ така срьд꙽ца и҅мѣти· ꙗ҅коже ѥ҅стъ самъ и҅стиненъ и҅ благъ сꙑ· и҅ свои҅мъ благомъ велитъ бꙑти· правь҆дивъ сꙑ· и҅ свои҅мъ такожде велитъ бꙑти· и҅ тацѣмъ такожде велитъ бꙑти· ꙗ҅къ же и҅ самъ ѥ҅стъ мои҆ б꙯ъ· вашь҆ же б꙯ъ камѣнъ сꙑ о҅камени ваша срь҆дьца· и҅ прѣльсть҆никъ сꙑ· и҅ диꙗволъ прѣль҆стити хоштетъ васъ· и҅ невѣренъ сꙑ невѣрнъ и҅ васъ сътвори· да не прѣбꙑваи҅те о̑убо о҅ сихъ· нъ послоушаи҅те мене и҅ о҅тъстѫпите о҅тъ бѣсованиꙗ· и҅ о҅тъ прѣль҆сти и҅хъ ꙗ҅ко не сѫтъ бꙁ꙯и· нъ ѥ҅стъ б꙯ъ ѥ҅же мноѭ̑ повѣданъ вамъ· хоштете ли и҅ о҅тъ камꙑка сего о̑услꙑшати· и҅же вами чьстенъ ꙗ҅ко прѣльштаѥ҅те сꙙ· приближите сꙙ къ мнѣ и҅ о̑услꙑшите· о҅ні же приближивъше сꙙ прилежь҆нѣ ꙁьрѣ꙽ хѫ къ н҄емоу· видѣти нѣч꙽то бол҄е бꙑваѭ̑штиїхъ о҅ть҆ н҄его· Ст꙯ꙑи҅ же кононъ съ многомпрѣштениѥ҅м· въс꙽прѣтівъ коумиру стоѧштоуо̑умоу рече· глагол҄и ми тꙑ к꙽то ѥ҅стъ б꙯ъ· тꙑ ли· и҅ли ѥ҅же м꙽ноѭ̑ проповѣдаѥ҅мъ· тъгда съ многомъ страхомкамѣнꙑи б꙯ъ· рѫцѣ простеръ на небо· чловѣчь҆скомгласомъ и҅ꙁвѣшта глагол҄ꙙ· ѥ҅динъ ѥ҅стъ б꙯ъ ѥ҅динъ ѥ҅стъ х꙯с· и҅же тобоѭ̑ проповѣданъ· семоу же бꙑвъшоу чоудеси· вьсь҆ тъмами народъ великомъ гласом вь҆скрича глагол҄ꙙ· ѥ҅динъ б꙯ъ кононов꙽ о҅делѣ· сии҅ же гласъ до дь҆несь҆н҄ѣаго вь҆пиѭ҄тъ събираѭ̑ште сꙙ· въ прѣславънъи҆ тъ день памꙙти ст꙯ааго конона·

[0082] в꙽са и҅сауриꙗ и прѣдѣли ѥ҅и҆· сь свѣштами и҅сходꙙште и҅ꙁ домовъ свои҆хъ· съ вечера и҅дѫште вь съборънѫѭ̑ ѥ҅моу црь҆къве· вь҆ видѣнѣ нарицаѥ҅мѣ вь҆си·

[0083] прѣбꙑваѭ̑ште же кричꙙште о҅ прѣславь҆нѣѣмь чоудеси· потрꙙсъ и҅мъ рѫкоѭ̑ ѥ҅꙽два ѧ стави глагол҄ꙙ· понѣ нꙑн҄ѣ и҅сповѣдите о҅тъпадениѥ҆ б꙯оу вашемоу· дадите о̑убо да мь҆штѫ ѥ҅моу· народоу же многоу вѣровавъшоу· о̑устръмишꙙ сꙙ и҅ съкроушишꙙ коумирꙙ· и҅ кр꙽стишꙙ сꙙ· прокъ же и҅хъ ѥ҅дначе не покорꙙште сꙙ· по диꙗ҅воловѣ силѣ· и҅ тꙙжько си сътворивъше о҅ съкроушениї коумира своѥ҅го· дроугоѥ҆ ч꙽то примꙑслишꙙ· лѫкава коѥ҅го бѣса приложити силѫ на прѣподобьнааго· и҅же и҅мъ бѣа҅ше въ съкровѣ вь҆ пештерѣ· страшенъ к꙽то м꙽нꙙ сꙙ рат꙽никъ и҅мъ сꙑ и҅ гоубител҄ь· ѥ҅моуже и҅ подараа҅хѫ трѣбами· не на о̑успѣхъ· нъ да не бѫде о҅тъ н҄его врѣда· вѣровавъше же молꙗхѫ сꙙ· ꙗ҅ко да бꙑ шелъ и҅ о҅тъгъналъ лѫкава꙽го того бѣса· дроуꙁии҅ же и҅скоушаѭ̑ште ꙗ҅коже не и҅матъ съдолѣти· а҅ вѣровавъшеи҆ жь҆дѣахѫ ꙗ҅ко и҅ томоу ꙁьлоу о҅делѣти и҅матъ ст꙯ꙑи҆ кононъ· и҅ о҅бѣштав꙽ сꙙ и҅мъ пои҅де сь н҄ими на мѣсто· вь҅сь҅ же народъ и҅дѣа҅ше· и҅ свѣштꙙ въжегъше сьнидошꙙ въ камѣнѫѭ̑ тѫ распалиѫѭ̑· съ многомстрахомъ сѫмнꙙште сꙙ·

[0084] о҅нъ же видѣвъ ѧ тако сѫмнꙙштѧ сꙙ· вь҆скрича глагол҄ꙙ не бои҅те сꙙ· нꙑнꙗ бо о̑уꙁрите конець҆· и҅ пристѫпивъ на распалин̓ѫѭ̑ тѫ пештерѫ· и҅ вьспрѣти нечистоуо̑умоу томоу дх꙯оу· ꙗ҅коже о҅чивисть҆ вь҆сѣмъ покаꙁати сꙙ ѥ҅моу· и҅ꙁѫтри же вь҆пиѧ поуштааше гласꙑ молитвънꙑѧ· да ѥ҅моу не о҅бличитъ скврьнавааго ѥ҅моу о҅браꙁа· ҅Ономоу же вь҆спрѣтивъшоу ѥ҅моу· съ многомстрахомь҆ и҅ꙁлѣꙁъ о҅тъ скожьн҄ꙙ коѥ҅ѧ҆ и҅дѣа҅ше·

[0085] валꙙ сꙙ· и҅ а҅ви сꙙ вьсѣмъ а҅кꙑ старица растрьꙁана тѣломь· и҅ вь҆скрича весь народъ вь҆пиѧ прь҆вꙑи҆мгласомь҆· ѥ҅дин꙽ б꙯ъ кононовъ· б꙯ъ кононовъ о҅долѣ· и҅ въспрѣтивъ лѫкавоуо̑умоу томоу бѣсоу·

[0086] ꙁарече ѥ҅моу да ник꙽деже сꙙ не ꙗ҅витъ· ни пакости сътворитъ комоу· тъгда ст꙯ꙑи҆ кононъ въꙁдъхнѫ на н҄ꙙ глагол҄ꙙ и҅ кажꙙ и҅мъ· видите к꙽то вами съвладетъ· видите коѥ҆ сѫтъ ваши боꙁи·

[0087] ваа҅хѫ ноудꙙште ѥ҅го· и҅ съ многоѭ̑ ноуждеѭ̑ поведошꙙ и҆· да и҅жде блиꙁъ бꙑшꙙ ꙗ҅ко ѥ҅дино пь҆пь҆риште· мꙑшлꙗа҅хѫ како бꙑ вь҆лѣсти къ ст꙯оуо̑умоу· онъ же въ мльчаниї сꙑ· вь҆ꙁь҆рѣвъ видѣ кꙑи҅хъ бѣсъ сьсѫмнꙙште сꙙ ѥ҅го· и҅ ꙁастѫпаѭ̑штꙙ о҅тъ страха· и҅ повелѣвъ и҅мъ прити къ себѣ·

[0088] и҅ пришедъше сташꙙ прѣдь҆ н҄имь҆· въпрашаа҅ше же ѧ глагол҄ꙙ· чьсо ради придосте· о҅ни же рѣшꙙ ч꙽то велиши намъ творити· о҅нъ же властьѭ̑ повелѣ рекъ и҅мъ· никомоуже о҅тъ чловѣкъ да не творите пакости ни на коѥ҅же ꙁъло дѣло и҅ скврънаво пꙋстити· ҅Они же рѣшꙙ· мꙑ о҅ сихъ бѣхом꙽ и҅ о҅ сихъ радоуѥ҅мъ сꙙ· ѥ҅же на чловѣкъи бꙑти и҅спрьва· и҅ного бо ничесоже творити не и҅мамъ· да а҅ште о̑убо хоштеши насъ о҅тъ сихъ о̑упраꙁнити· а҅ште ли хоштеши и҅но повели намъ и҅ сътворимъ· нъ не и҅ждени насъ тъчь҆ѭ̑ гнѣвоми҅ти въ поустаꙗ мѣста· рече же и҅мъ· и҅дѣте на дѣло е҅се о҅нꙑ н҄ивꙑ противѫ не копанꙑ о҅стаѭ̑тъ· да и҅дѣте копаи҅те и҅ потрѣбите· о҅ни же слꙑшавъше и҅дошꙙ съ многомстрахомсътворити повелѣноѥ· раꙁбои҅ници же ꙁѣло приближівъше сꙙ къ мѣстоу· и҅ молѧште своѥ҅го старѣи҅шинѫ копиа пристѫпити сь н҄ими о̑увѣштати не могошꙙ· и҅ о҅ставивъше ѥ҅го о̑устрь҆мишꙙ сꙙ на мѣсто· копиї же въ печали бꙑвъ о҅ сьвѣтѣ и҅хъ· ѥ҅динъ о҅ставъ на мѣстѣ· тоу лѫштѫ своѭ̑ потъкъ и҅ ножь҆ свои҆ повръгъ сѣде· и҅ положь главѫ своѭ̑ на колѣноу плака по н҄ихъ· надѣѧ҅ сꙙ ꙗ҅ко ничь҆соже добра и҅мъ бѫдетъ·

[0089] приближивъше же сꙙ къ домоу ст꙯аа҅го о҅ударишꙙ вь҆ двь҆ри· кононъ же мь҆нѣвъ ꙗко к꙽то сѫтъ о҅тъ просꙙштиїхъ· и҅ли о҅тъ болиї по о҅бꙑчаю приходꙙштиїхъ· о҅тврь҆ꙁе и҅мъ двьри· и҅ видѣвъ ѧ въ о҅рѫжиї мьнѣа҅ше ꙗ҅ко съ пѫти сѫ пришьли почиті·

[0090] кждо же тъкаше дроугъ дроуга въпрашаѧ коѥ ѥ҅стъ мѣсто и҅ждеже и҅мѣниѥ лежитъ· о҅нѣм꙽ же и҅штѫштеїмъ и҅мѣниꙗ· кононъ тъштаа҅ше сꙙ о̑уготовиті и҅мъ трепеꙁѫ· приносꙙ и҅мъ вино и҅ велꙙ и҅мъ ꙗ҅сти молꙗа҅ше сѧ глагол҄ꙙ· Пои҅дѣте чꙙда да въкоусите· о҅ни же не полоучивъше ѥ҅гоже и҅скаахѫ на гнѣвъ о҅братишꙙ сꙙ· и҅мъше же ѥ҅го о҅бнажишꙙ мечꙙ· и҅ простеръше на н҄ь своѧ рѫкꙑ ноуж꙽даахѫ и҆ принести ѥ҅моу и҅мѣниѥ· прѣтꙙште ѥ҅моу и҅ о̑убити хотꙙште· многꙋ же мꙙтежоу бꙑвъшоу· и҅ раꙁбои҅ником꙽ готовомъ сѫштемъ о̑убити ст꙯ааго· вь҆неꙁаапъ бѣсомъ многомъ сътекъшемъ сꙙ· придошꙙ тъштаниѥ҅мст꙯ааго мѫченика конона· повелѣнобои҅мъ бѣ· да овꙑ пешти сѫште въ манастꙑри въжегъше· дроуꙁии҅ же на раꙁбои҅никꙑ о̑устръмивъшꙙ сꙙ о̑устрашишꙙ· ꙗ҅коже о҅мрь҆твѣти и҅мъ и҅ мечꙙ о҅упꙋстити· ти тако по ѥдномоу и҅ по двѣма о҅браꙁоуѭ̑ште· влѣчаахѫ· и҅ доведъше пешти и҅ прилагаѭ̑ште и҅мъ главꙑ пал҄ѣ꙽хѫ· и҅ їсполоу о̑умрьтвівъше пометаахѫ на ꙁеми· ст꙯ꙑи же кононъ помиловавъ ѧ повелѣ бѣсомъ о҅стати сꙙ и҅хъ и҅ о҅сташꙙ сꙙ· видѣвъ же ѧ о҅тънемогъшꙙ молитвѫ сътвори о҅ н҄ихъ и҅ въꙁникошꙙ· бꙑвъше же въ о̑умѣ своѥ҅м· въставъше припадошꙙ каѭ̑ште сꙙ о҅ дръꙁости· и҅ плакаа҅хѫ сꙙ тѫжꙙште о҅тъ болѣꙁни пал҄ениꙗ· и҅ лежꙙште прѣдъ ногама мол҄ꙗхѫ сꙙ ѥ҅моу да о҅слабитъ и҅мъ о҅тъ многꙑѧ болѣꙁни· ҅Онъ же молитвѫ сътворивъ· беꙁ болѣꙁни сътворівъ и҅ бес тѫгꙑ о҅тъпоусти ѧ· отъпоуштеномъ же и҅мъ бꙑвь҆шемъ· так текѫште бѣгаа҅хѫ а҅кꙑ огн҄емпакꙑ гоними· дои҅деже дои҅дошꙙ мѣста и҅деже бѣ꙽копиї старѣи҅шина и҅мъ· вь҆ꙁь҆рѣвъ же на н҄ꙙ и҅ видѣвъ о̑ужасе сꙙ· ꙗ҅ко ѥ҅диначе живи сѫтъ· въ радости бꙑвъ· въставъ цѣлова ихъ о҅ прѣславь҆нѣѣ҆мь҆ чоудеси· съповѣдавъшемъ же и҅мъ ѥ҅же сꙙ и҅мъ събꙑ· похоули ѧ пон҄еже ѥ҅го ꙁапръва не послоушашꙙ· въставъше же пои҅дошꙙ въ своѧ домꙑ· и҅ їсповѣдашꙙ вьса вь҆сѣмъ ѥ҅же сꙙ сълоучи и҅мъ· ꙗкоже многоу страхоу напасти на вь҆сѣхъ слꙑшꙙштии҅хъ· нъ и҅ досели нꙑнꙗ прѣбꙑваатъ страхъ ст꙯ааго конона въ вьсеи҆ тои странѣ· да а҅ште к꙽то прѣо҅бідитъ и҅мꙙ ѥ҅моу· недалече приїметъ мь҆сть҆· толико же чь҆сть҆но ѥ҅стъ и҅мꙙ ѥ҅моу о҅тъ благодѣти· данꙑѧ ѥ҅моу о҅тъ ст꙯аа҅го дх꙯а· ꙗ҅коже и҅нъгда дьвѣма кꙑи҅ма лѫкавома· о҅тъ саврꙑ въ горахъ жівѫште· страш꙽номвъꙁором· и҅ сверѣпа власꙑ и҅мѫшта· прѣо҅бидѣвъша и҅мꙙ ѥ҅моу и҅ страха ѥ҅го небрь҆г꙽ша· а҅биѥ҅ тоу о҅тъ бѣсовъ пришедъша на н҄ꙗ· ꙗ҅коже прѣстѫпьшема и҅ма вь҆спрѣштениꙗ· и҅ ѥ҅мъше и҆ ꙁа власꙑ влѣчаахѫїплачѫшта ведѣа҅хѫ съвꙙꙁавъше къ ногама рабоу бж꙯ию̑· паче же ѥ҅ште растѣѣ҆ше страхъ на нечь҆стивꙑи҅хъ доусѣхъ· ꙗ҅коже и҅мъ и҅ н҄ивꙑ дѣлати и҅ пешти сꙙ вь҆сѣмь садомь҆ и҅ н҄ивънꙑи҅мсѣтиѥ҅мповелѣниѥмѥ҅го· и҅ въ тѣхъ н҄ивахъ ѥ҅дина бѣа҅ше о҅сѣта сланоут꙽комъ· пѫт꙽никъ же к꙽то мимои҅дꙑ· и҅ мь҆нꙙ бл҄ꙋдомѫ видѣвъ н҄ивѫ добрѫ и҅ плодънѫ и҅ съꙁь҆рѣвъшѫ· и҅ вь҆ꙁлюбивъ прѣклонивъ сꙙ вь҆ꙁꙙ на годѣ· видѣвъ же неблюдомѫ сѫштѫ н҄ивѫ· прѣклони сꙙ и҅ потрь҆ꙁа не соумьнꙙ сꙙ· да а҅ко начꙙ снопꙑ вꙙꙁати· о̑услꙑша гласъ глагол҄ѫшть довь҆л҄етъ ти и҅ мини· о҅нъ же вꙁникъ и҅ вь҆ꙁь҆рѣвъ не видѣ никогоже· и҅ начꙙ пакꙑ тръꙁати хотꙙ брѣмꙙ накласти скотоу своѥ҅моу· гласъ же прѣбꙑваа҅ше ꙁовꙑ· Довьл҄етъ ти не бѫди несꙑтъ· онъ же пакꙑ вь҆ꙁникъ не о̑уꙁьрѣ никогоже· и҅ начꙙ ѥ҅д꙽наче тръꙁати·

[0091] насꙑтивъшоу же сꙙ· съвꙙꙁа брѣмꙙ хотꙙ на скотъ въꙁложити· ѥдва въꙁ꙽двигъ съ многѫ ноуждѫ въꙁложивъ на плешти свои҆· а҅биѥ҅ же ꙁъвавꙑи ѥ҅го бѣсъ вь҆ꙁлѣꙁе на брѣмꙙ· да ѥ҅гонеповръжетъ· и҅ биѧ ѥ҅го сѣде на плештоу ѥ҅мꙋ·

[0092] и҅ гон҄ѣаше ҆и къ ногама ст꙯ааго конона· троудна и҅ потъна о҅тъ тꙙгости· и҅ о҅тъ ран꙽· и҅ приведъ ѥ҅го къ ст꙯оуоумоу кононоу съвꙙꙁавъ съ краденꙑи҆мслант꙽ком꙽ хоул҄ѣаше глагол҄ꙙ· виждь рабе бж꙯иї ꙗ҅ко мꙑ нѣсмъ тол꙽ми виньни ꙗ҅коже непослоушь҆ливиї чловѣци и ꙁь҆лиї· и҅ нꙑн҄ꙗ же ѥ҅же повелѣ сътворихомъ и҅ въкопахомъ н҄ивꙑ· и҅ насѣахомъ сланоутъка и҅ съꙁьрѣвъшоу ѥ҅моу· ꙗ҅коже се видиші самъ· и҅ мимои҅дꙑ сиї лакомꙑи и҅ прѣо҅бидѣвъ страха твоѥго· несꙑтом срьд꙽цемь҆ трь҆ꙁа много· ꙁѣло же ꙁовѫштꙋ ми ѥ҅го много и҅ глагол҄ѫштоу довь҆л҄етъ ті чловѣче· поч꙽то тако твориши· и҅ не о҅ста сꙙ· нъ и҅ мене прѣо҅бидѣ прѣбꙑваѧ вь несъитъствѣ своѥ҅мь҆· и погоуби нашꙙ плодъи· толико крадъ ѥ҅динъ да что велиши· Рабъ же бж꙯ии видѣвъ чловѣка съдръжима и҅ събиѥ҅на· о҅тъ сълоучивъшиїхъ҅ ѥ҅мꙋ ꙁълъ помилова҅ ѥ҅го· и҅ прѣжде повелѣвъ нечистоуо̑умоу дх꙯оу о҅тити и҅ пешти сꙙ дѣломь҆ о҅тъг꙽на и҆· о҅нъ же дрꙙхлъ о҅тиде ѥ҅женепог꙽нѣва сꙙ на крадъшаа҅го· похоуливъ же крадъшааго о҅ несꙑтости ѥ҅го· и҅ накаꙁавъ ѥ҅го не начинати о҅тъселі тацѣхъ тать҆бинъ· ни прѣбꙑвати о҅ несꙑтости· о҅тъпоусти ї· се же до нꙑнꙗш꙽н҄ѣа҅го съхран҄енъ прѣбꙑваатъ въ странахъ тѣхъ· ꙗ҅коже а҅ште и҅ к꙽то начь҆нетъ·

[0093] о҅тъ ꙁаградь҆нꙑи҅хъ· и҅ о҅тъ виноградъ· не т꙽чиѭ̑ о҅тъ плода нъ и о҅тъ листвиꙗ· и҅ о҅тъ коѥ҅го любо сѣмене кѫѭ̑ любо винѫ да о̑украдетъ немошть҆но ѥ҅моу ѥ҅стъ· да не тоу а҅биѥ҆ ранѫ вь҆ꙁьметъ· ти тако въ мноꙁѣ молитвѣ и҅сповѣданиѥ҅мтъчно краденоуо̑умоу съложивъ ꙁлатомь҆ и҅ли сь҆ребро мпринести· ти тъгда мѫкꙑ да и҅ꙁбѫдетъ чловѣкъ тъ· такожде же и҅ о҅ п꙽тицахъ ѧ҅же сѫтъ на ст꙯ѣѣмгробѣ многомъ сѫштемь҆· и҅ скотоу и҅же пригонꙙтъ и҅ приносꙙтъ о҅тъ лѣта на ст꙯ѫѭ̑ и҅ славь҆нѫѭ̑ памꙙть· стада раꙁличь҆ воловъ·

[0094] кобꙑлъ· коꙁꙑ о҅вь҆цꙙ многꙑ тъмами пасомꙑ въ горахъ неблюдомѣ· блюдомѣ же сѫтъ страхомь҆· ꙗ҅коже не сь҆мѣти никомоуже начꙙти красти· и҅ли бъшиѭ̑ беꙁ бѣдꙑ присꙙгнѫти· а҅ште бо се тъчьѭ̑ оуꙁь҆рꙙтъ ꙁълодѣи властель҆скоѥ ѥ҅моу и҅мꙙ· и҅ли и҅ ꙁнамения҆ вꙑи҆ висꙙште а҅биѥ поꙁнавъше блюдѫтъ сꙙ·

[0095] Тако ѥ҅моу житиѥ богъ почь҆те· ꙗ҅коже и҅ по съмрьти ѥ҅го славь҆нѣи҅ша сътвори· ѥ҅ште же къ симь чоудесемъ и҅ се бꙑстъ· въдовици коѥ҅и҆ о̑убоꙁѣ сн꙯ъ и҅ночꙙдъ ѥ҅д꙽наче съсꙑ· ѥ҅гоже носꙙшти въ паꙁоусѣ мати ѥ҅моу· въ врѣмꙙ жꙙтвѣ шъдъши да съберетъ класꙑ на пиштѫ себѣ· положи на ꙁеми сн꙯а своѥ҅го· и҅ къ жꙙтел҄ѣнемъ пристѫпивъши· и҅ берѫшти класꙑ· вънеꙁаапъ влъкъ пришедъ о҅брѣте повръженъ дѣтишть҆· никомоуже сѫштоу о̑у н҄его· и҅ въсхꙑтивъ и҅ о҅тиде·

[0096] жꙙтел҄ѣне же о̑услꙑшавъше плача младеништа· и҅ мати почоувъши о҅брати сꙙ· и҅ раꙁоумѣвъши своѥ҅го ꙁъла въскрича съ вь҆сѣми· жꙙтел҄ѣне же о҅ви клицаа҅хѫ о҅ви течаа҅хѫ вь҆ слѣдвлька· и҅ не постигъше ѥ҅го вратишꙙ сꙙ· мати же ѥ҅го и҅ не испочивъши въꙁдѣвъши рѫцѣ и҅ текѫшти и҅де плачѫшти сꙙ до ст꙯ааго мѫжа· повѣдати ѥ҅моу своѭ̑ бѣдѫ·

[0097] и҅ дошьдьши манастꙑрѣ· вь҆скрича мати дѣтишта вел꙽ми глагол҄ѫшти· Ст꙯ꙑи҆ кононе даждь҆ ми сн꙯а моѥ҅го· о҅нъ же о̑услꙑшавъ гласа плачоу въскочи къ двь҆ремъ по о҅бꙑчаю̑· о҅на же видѣвъші и҆· и҅ похвативъши ноꙁѣ ѥ҅го плака сꙙ горь҆ко· о҅нъ же въставивъ ѭ въпрашааше· ч꙽то ѥ҅стъ вина· о҅нои҅ же о҅тъ печали не могѫшти и҅сповѣдати· съповѣдашꙙ и҅же бѣшꙙ сь҆ н҄еѭ̑ пришь҆ли· и҅ о̑услꙑшавъ бꙑвъшеѥ҆· и҅ попече сꙙ съ матерь҆ѭ̑ дѣтишта· и҅ ставъ при в꙽сѣхъ· и҅ вь҆ꙁдѣвъ на вꙑсотѫ о҅чи ї рѫцѣ помоли сꙙ· и҅ пріꙁъвавъ ст꙯оѥ҆ трии҅мень҆ноѥ и҅мꙙ· повелѣ бѣсомъ и҅ти и҅ о҅братити вль҆ка съ дѣтиштемь҆ цѣлом· о҅ни же приꙁ꙽вани бꙑвъше и҅ невидими скоро пои҅дошꙙ·

[0098] и҅ постигошꙙ и҆ далече ꙁѣло· ѥ҅ште младеништь въ о̑устѣхъ носꙙшть҆· да о҅ви похвативъше ꙁа о̑уши влѣчаа҅хѫ и҆· дроуꙁии҅ же съꙁажда пориваа҅хѫ а҅ дроуꙁиї биꙗ҅хѫ· и҅ тако ведошꙙ влька къ ногама ст꙯оуо̑умоу кононоу· и҅ падъ положи дѣтиштпрѣдъ вь҆сѣми· ꙗ҅коже вь҆сѣмъ вьскричати гласомъ велиїм·

[0099] и҅ о҅тъ многꙑѧ радости просль҆ꙁивъшемъ сꙙ· славити бога о҅ такои силѣ данѣи ѥ҅моу· и҅ вь҆ꙁемъ҆ дѣтишта о҅тъ ꙁвѣрѣ дастъ матери· и҅ молитвѫ сътворивъ отъпоусти вьсѣхъ съ влъком· нечистиї же доуси и҅ о҅тъ коумиръ и҅хъ и҅ꙁгънани бꙑвъше и҆ о҅съпами начꙙ болѣти страна та· ст꙯ꙑи҆ же данѫѭ̑ ѥ҅моу силоѭ̑ от꙽ ст꙯ааго дх꙯а· о҅тъ вь҆сѣхъ прѣдѣлъ тоѧ странꙑ прог꙽на· дроугꙑѧ҅ же ѥ҅же на врѣдъ бѣаше чловѣкомъ о҅бличи· и҅ ꙁапрѣтивъ доухомь҆ приꙁъва и҅ сь҆вꙙꙁа· въ и҅мꙙ и҅соу хрь҆стоса· въложивъ вь҆ три десꙙти кръчагъ· и҅ о̑утврь҆дивъ и҅ съвꙙꙁа и҅ печать҆лѣ о҅ловом· погребъ вь҆ своѥ҅м домоу· се же о҅тъ многꙑи҆хъ ѥ҅моу чоудесъ и҅цѣл҄ениꙗ· о҅ н҄ихъже величааше сꙙ и҅мꙙ ѥ҅моу· ѥ҅же о҅ н҄емь҆ бѣа҅ше слоух꙽·

[0100] вь҆ своѥ҅мжитиї помꙙнѫхъ о҅тъ м꙽ногꙑи҅хъ мало· Магнъ к꙽то воѥ҅вода вь҆ꙁемъ власть҆ от꙽ цѣсарь҆скааго повелѣниꙗ· и҅спль҆н҄енъ гнѣва на крь҆стиꙗнꙑ· и҅ г꙯л҄ꙙ· и҅же да не о҅тъвръжетъ сꙙ и҅мене хрисостова· да о̑убиѥ҅нъ бѫдетъ· и҅ гнѣва и҅спльн҄енъ приде къ и҅кониїскоу градоу· и҅ вь҆ гнѣвѣ сꙑ начꙙ глаголати·

[0101] ѧ҅же вѣсте вь градѣ сь҆де и҅ли въ и҅нѣхъ градѣхъ сѫштꙙ и҅ли нарицаѭ̑штꙙ сꙙ крь҆стиꙗ҅нꙑ повѣдите· о҅ни же видѣвъше ꙗ҅ко доушетъ гнѣвом· о̑учаа҅хѫ съ страхомъ глагол҄ѫште· слꙑшимъ сѫшта нѣкого въ горн҄иїхъ странахъ и҅менемь конона· тоѧ вѣрꙑ· о҅ н҄емже глагол҄ѫтъ велика чоудеса бꙑваѭ̑тъ о҅тъ н҄его· ꙗ҅же вь҆сѣхъ насъ о̑ужасаѭ̑тъ· о҅нъ же рече глагол҄ꙗте к꙽де живетъ въ градѣ· и҅ли въ вь҆си· и҅ градоу и҅мꙙ и҅ вь҆сі·

[0102] и҅ колико растоѧтъ междоу собоѭ̑· о҅ни рѣшꙙ ꙗ҅ко вь҆сь҆ видѣна нарицаѥтъ сꙙ· и҅ного коѥ҅го о҅тъ тоѧ вѣрꙑ слꙑшимъ и҅менемь нисиї· о̑усоровѣ вь҆си· по томоу жде пѫти сѫшта· и҅ се о̑увѣдѣвъ повелѣвъ о̑устрь҆ми сꙙ на мѣсто· и҅ дошедъ о̑усоровꙑ вь҆си· и҅ а҅биѥ тоу ѧ ст꙯аа҅го нисиꙗ·

[0103] и҅ повелѣвъ блюсти ѥ҅го· о҅тътоли поусти беꙁ мꙙтежа приꙁъвати ст꙯аа҅го конона· о҅тъ виданꙑ вь҆си· на и҅но о҅рѫдиѥ҅· да не мꙙтежь҆ бѫдетъ вь҆ тѣхъ мѣстѣхъ ѥ҅го ради· боꙗ҅ше бо сꙙ тѣхъ мѣстъ слꙑшавъ ꙗ҅ко дрь҆ꙁи и҅ которичи сѫтъ вь҆ н҄ихъ· на о̑утриꙗ҅ же прѣдъсѣдъ магнъ·

[0104] повелѣ привести ст꙯ааго нисиѭ̑· се помꙑсливъ· и҅ли да о̑увѣштаѭ̑ о҅тъврѣшти сꙙ христосова и҅мене· и҅ли да мѫчитъ ѥ҅го донь҆жде приведенъ бѫдетъ ст꙯ꙑи҆ кононъ· нисию̑ же приведеноу бꙑвъшоу· начꙙ въпрашати ї г꙯л҄ꙙ· ч꙽то и҅мꙙ твоѥ и҅ ч꙽то ти кобь҆· ꙗ҅когоже о҅бꙑчаꙗ нѣстъ кнꙙꙁемъ въпрашати о҅ вь҆семь҆· рече ст꙯ꙑи нисиї· крь҆стиꙗн ѥ҅см· и҅ повелѣ ѥ҅го бити· ст꙯ꙑи҅ же нисиї прѣтръпѣ о҅ добрѣѣмь и҅сповѣдании҆ христосовѣ· кротъкъ бо и҅ бе ꙁълобꙑ бѣа҅ше и҅ рѣчиѭ̑ простѫѫ· не бо бѣѣше о҅тъ н҄его съплетъка рѣчемъ· не бо и҅ вѣдѣѣ҆ше· нь҆ бѣѣше добь҆ вѣроѭ̑ и҅ трь҆пѣниѥ҅мъ· и҅ їного ѥ҅моу о҅тъвѣта не дастъ· нъ тъчь҆ѭ̑ кръстиꙗ҅нъ ѥ҅см· ма҅гнъ же наи҆паче гнѣваѧ сꙙ хотꙙ ѥ҅мꙋ о҅долѣти· повелѣ горь҆шꙙ въꙁложиті на н҄ь ранꙑ· да вь тѣхъ оумьретъ даже не придетъ кононъ· биѭ̑штиї же беꙁ꙽ милости биꙗ҅хѫ· о҅нъ же биѥ҅нъ и҅ прѣбꙑвъ многꙑ часꙑ вь҆ тѣхъ ранахъ беꙁъ гласа прѣда доушѫ· и҅ тако добрѣ и҅ прѣподобь҆нѣ ѥ҅же х꙯а ради съповѣданиѥ҆ съконь҆ча ст꙯ꙑи҆ нисиї· о̑усоровѣ своѥ҅и ѥ҅моу вь҆си· воѥ҅вода же магнъ нич꙽соже ради пот꙽шта сꙙ на сиѥ҆ старѣи҅шинъство прити·

[0105] нъ и҅ на пагоубѫ крь҆стиꙗ҅номъ· поустивъ о̑убо къ видѣнѣ приꙁ꙽вати ст꙯ааго конона ль҆стиѭ҄· прѣбꙑстъ о̑усоровѣ вь҆си· нич꙽соже и҅ного ради· нъ о̑убити ст꙯аа҅го съ нисиѭ҄ ѥ҅же и҅ сътвори· о̑уготовивъ же кон҄ꙙ и҅ мѫжꙙ· поустивъ въскорѣ къ видѣнѣ вь҆си· и҅ждеже бѣа҅ше ст꙯ꙑи кононъ· и҅ а҅биѥ сѣдъ на сѫдишти повелѣ ѥ҅го привести· вь҆сѣмъ же пришедъшии҅мъ повелѣниѥ҅мвоѥ҅водꙑ· видꙙште ст꙯ааго о҅браꙁоуѭ̑шта сꙙ мꙙтѣа҅хѫ сꙙ· плачѫште сꙙ и҅ нич꙽соже сьмѣѭ̑ште решти· видѣа҅хѫ бо ѥ҅моу сѣдинꙑ бѣлꙑ а҅кꙑ вльнѫ· благо тѣло· о҅склабьѥ҅нѣ о҅чи· лице въ старости веселоѥ҅· въведеноу же бꙑвъшоу прѣдъ воѥ҅водѫ· многъ плачъ о҅тъ прѣстоѧштии҅хъ бꙑстъ ѥ҅го ради· Воѥ҅вода же хотꙙ ѥ҅го пострашити· повелѣ прѣдь҆ н҄имь҆ положити мѫкꙑ· и҅ начꙙ ѥ҅го словесꙑ льстіти г꙯л҄ꙙ· тебе стара сѫшта и҅ тацѣми сѣдинами о̑украшена сѫшта мьн҄ѫ и҅ мѫдрость и҅маши ꙁѣло· тѣмь противѫ сѣдинамъ покажи и҅ раꙁоума и҅ прѣль҆сти и҅ боуѥ҅сти· и҅мꙙ христосово· не вѣдѣ о҅тъкѫдоу о҅брѣте сꙙ · о҅тъметавъ сꙙ о҅тъврь҆ꙁи сꙙ и҅ дроугъ бѫдеши мноѭ̑ цр꙯оу· и вь҆сѣмъ старѣи҅шинамъ· и҅ о҅тъ н҄ихъ вь҆се добро тебѣ дастъ сꙙ· и҅ ѥ҅лико тебѣ любо и҅ драго тебѣ бѫдетъ· и҅ ѥ҅же вь҆сѣхъ вꙑше великꙑи҅хъ богъ и҅ѥ҅реи҅ство дастъ сꙙ тебѣ· ꙗ҅коже и҅номоу никомоуже не лѣпо ѥ҅стъ· нъ добротѣ твоѥ҅и и҅ чоудънамъ сѣдинамъ· мене же самого вѣдѣ ꙗ҅ко любити и҅маши· не тъчиѭ̑ сихъ ради нъ и҅нѣхъ многꙑи҆хъ ходатаю̑ тебѣ бꙑвъшоу· да а҅ште о̑убо о̑угодь҆на тебѣ сѫтъ словеса моꙗ и҅ о҅бѣти· вь҆ꙁникни и҅ о҅бѣштаи҅ сꙙ не стꙑди сꙙ·

[0106] и҅ о҅тъвръгъ наготѫ о҅блѣци сꙙ вь҆ чистотѫ· а҅ не противи сꙙ мь҆нѣ а҅кꙑ о҅нисиї· робъ же бж꙯иї грь҆чь҆скомъ ѧ҅ꙁꙑкомъ бѣа҅ше грѫбъ и҅ нео̑устроѥ҅нъ·

[0107] ст꙯аа҅го же дх꙯а текѫшти къ н҄емоу благодѣти· ꙗснѫ рѣчиѭ̑ и҅саврь҆скꙑи҅м꙽ ѧ҅ꙁꙑкомъ о҅тъвѣшта глагол҄ꙙ· на се лі точꙙ приде скоро троудивъ себе· и҅ слꙋгоуѭ̑штꙙѧ тебѣ· не вѣси ли ꙗ҅ко нік꙽тоже насъ не можетъ о҅тъ любьве хр꙽стовꙑ о҅тълѫчити ль҆штениї· ни въспрѣштениѥ съмрьти ни о҅гн҄ь ні мечь· Ч꙽то же гл꙯ѫ о҅ сихъ· ѥ҅же положі прѣдъ мноѭ̑· вел꙽ми мниши сꙙ мь҆нѣ порѫгаѧ· нь҆ вел꙽ми самъ бѫдеші порѫганъ· о҅ сихъ раꙁнѣвавъ сꙙ магнъ· повелѣ ѥ҅го мѫчити на многꙑ часꙑ· и҅ повелѣвъ о҅слабити съ гнѣвом꙽ въꙁъва и глагол҄ꙙ· о̑упваѧ къ мнѣ глагол҄еши· и҅ мѫдриши сꙙ словесъи свои҅ми мь҆нꙙ· ꙗ҅ко тацѣми словесꙑ о̑убѣжати и҅маши мь҆сти· о҅стани сꙙ о̑убо понѣ нꙑн҄ѣ о҅тъ боуѥ҅сти· и҅ о҅т꙽ беꙁоумь҆на о̑уп꙽ваниꙗ крь҆стиꙗ҅нь҆ска· и҅ о҅бѣштаи҅ ми сꙙ· о҅тъвѣштавъ же ст꙯ꙑи҆ начꙙ противѫ маг꙽ноу глаголати· ѡ̑ беꙁбожь҆не· и҅ вь҆сѣкого ꙁвѣрѣ тꙙжии҆· доколи прѣо҅бидиши бж꙯иѥ трь҆пѣниѥ· и҅ противиши сꙙ богоу·

[0108] богꙑ лъже· и҅менънꙑѧ поставл҄ѣѧ· ѥ҅же сѫтъ дѣла рѫкоу чловѣчь҆скоу· о҅тъ камени и҅ о҅тъ дрѣва творени· хода не и҅мѫште· и҅ сиѧ ли поставьꙗ҅ѥши противѫ вь҆са сътворьшоуо̑умꙋ хо꙯у· ѡ̑ крамоль҆ниче бж꙯иї и҅ враже и҅стинѣ· а҅кꙑ влъкъ пришедъ на робꙑ ѥ҅моу ꙁаклатъ пои҅де· а҅кꙑ ст꙯а꙽го нусиꙗ мѫчи и҅ и҅ о̑уби· и҅ мене тѣми жде и҅ꙁбꙑти тъштиши сꙙ· кѫѭ̑ о҅бидѫ намъ сътворивъше· тако мѫчиши·

[0109] и҅ прѣбꙑвааши биѧ· и҅ ноудиши о҅тъстѫпити о҅тъ бога живааго· о҅бѣштаваѧ цѣсарь҆скꙑѧ любьве· ꙁастѫпьѥ҅ниѥ старѣи҅шинамъ· даа҅ниѥ҆ и҅мѣнію̑· и҅е҅реи҅ство сквръ҆наво· то ли прѣмѣноуѥ҅ши ми противѫ бж꙯꙯иѥ҅мъ даром꙽·

[0110] нъ беꙁъ о̑успѣха тебѣ да бѫдетъ о҅бѣтъ твои҆· и҅ а҅ште и҅ съвлѣче мꙙ о҅тъ о҅деждꙙ· нъ о̑убо х꙯а вь҆ н҄егоже ѥ҅смъ о҅бль҆ченъ· не и҅маши мошти сьвлѣшти· мꙑ бо х꙯а и҅мамъ и҅ ѥ҅дного б꙯а вѣмъ· и҅же можетъ насъ и҅ꙁбавити робъ свои҅хъ о҅тъ твоѥ҅ю̑ рѫкоу· да о̑уже ѥ҅же хоштеши творити то твори· Се пакꙑ слꙑшавъ воѥвода раꙁгнѣва сꙙ ꙁѣло· и҅ повелѣ ѥ҅го съвлѣшти и҅ съвꙙꙁавъше бити и҆· пакꙑ же помꙑшл҄ѣше кꙑѧ и҅нꙑ мѫкꙑ лютѣи҅шꙙ и҅ꙁъо҅брѣсти· да вь҆ тѣхъ ѥ҅го погоубитъ· томоу же се помꙑшл҄ѣѭ҄штоу· сего бь҆ѭ̑шта слꙑшавъше и҅сауръска града людиѥ҆· ꙗ҅ко мѫчитъ воѥ҅вода ст꙯ааго конона· въскорѣ събь҆равъ сꙙ многъ народъ въ о҅рѫжиї пои҅дошꙙ на н҄ь· воѥ҅вода же раꙁоумѣвъ множь҆ство мꙙтежа· и҅ ꙗ҅ко на н҄ь придошꙙ· на помошть ст꙯ааго конона· прѣжде бо вѣдѣа҅ше ꙗ҅ко семоу ѥ҅стъ бꙑти· и҅ кон҄ꙙ о҅седъланꙑ о̑уготова· и҅ о҅брѣтъ готовꙑ вь҆сѣдъ побѣже· и҅ дои҅де и҅конии҅ска града и҅ тоу гонеꙁе· циї же о҅тъ и҅савръ пог꙽нашꙙ вь҆слѣдъ воѥ҅водѫ ѧ҅ти ѥ҅го и҅ о̑убити· таже не постігъше о҅братишꙙ сꙙ· Мноꙁиї же о҅тъ народа вь҆лѣꙁъше въ хлѣвинѫ и҅жде мѫчааше воѥ҅вода роба христосова· о҅брѣтошꙙ ст꙯аа҅го на ꙁеми ѥ҅д꙽ного лежꙙшта распꙙта· и҅ о҅трѣшивъ ѥ҅го народ꙽ видѣа҅хѫ капл҄ѫштꙙ о҅ть҆ н҄его крь҆ви·

[0111] капл҄ѣми· и҅ вьпиꙗ҅хѫ плачѫште сꙙ и҅ пекѫште сꙙ· о҅тъ тоѧ же крь҆ви къждо подъи҅мъ помаꙁаахѫ своꙗ тѣлеса· вѣроуѭ̑ште тѣмь҆ сꙙ о҅свꙙтити· и҅дошꙙ же сь҆ н҄имвъ манастꙑрь҆· и҅ м꙽ногѫ тѫгѫ и҅мѣа҅хѫ вь҆сѣчь҆скꙑ пекѫште сꙙ и҅мцѣлити ранꙑ· и҅ сътворівъше ѥ҅го цѣла прилежаниѥ҅м· и҅ вѣрѫ своѭ̑ къждо прѣклан҄ѣѧ сꙙ· цѣлова꙽ше колѣнѣ правед꙽ноуо̑умоу· и҅ тако радоуѭ̑ште сꙙ и҅дошꙙ въ своѧ домꙑ·

[0112] По сихъ же троудѣхъ· и҅ х꙯а ради ѥ҅же пріѧ҅ мѫкꙑ· покаꙁавъ своѭ̑ вѣрѫ· живъ двѣ лѣтѣ въ добрѣ старости и҅ въ славь҆нѣ· житию̑ конецсъконь҆ча·

[0113] сѫштиї же тоу посълашꙙ къ вь҆семоу прѣдѣлоу· прѣподобь҆наа҅го съмрь҆ть҆ повѣдаѭ̑ште· и҅ се о̑увѣдѣвъше сътекошꙙ сꙙ· плачѫште ст꙯ааго· и҅ погребъше ѥ҅го· а҅кꙑ своѥго каꙁателꙗ и҅ о̑учителꙗ·

[0114] и҅мъ бꙑвъша· положишꙙ ѥ҅го въ ковъчеꙁѣ· и҅жде бѣа҅ста блаженѣи҆· мт꙯и ѥ҅моу· и҅ блаженаꙗ нареченаꙗ жена ѥ҅моу· присно дѣва бꙑвъши· по съмрь҆ти же ѥ҅го домь҆ ѥ҅го на црь҆к꙽ве о҅тълѫчишꙙ·

[0115] и҅ копаѭ̑ште корениѥ при е҅пп꙯ѣ и҅же тъгда сълоучи сꙙ тоу· дои҅дошꙙ копаѭ̑ште до съждъ крь҆чажь҆нꙑи҅хъ· и҅ видѣвъше ѧ съ многомъ о̑утврь҆ждениїмсь҆вꙙꙁанꙑ печати о҅ловѣнъи и҅мѫштꙙ· числомъ л꙯· и҅ дивл҄ѣхѫ сꙙ помꙑшл҄ꙗѭ̑ште ч꙽то се бѫдетъ· и҅ под꙽вигнѫти хотꙙште о҅тъ н҄ихъ не въꙁ꙽могошꙙ тꙙжь҆комъ сѫштемъ и҅мъ·

[0116] мнѣа҅хѫ бо ѧ ꙁлата пль҆нꙑ сѫштꙙ· и҅ли нѣч꙽то и҅но· и҅ раꙁбивъше ѥ҅динъ отъ н҄ихъ· видѣшꙙ вь҆неꙁаапъ и҅скочівъша и҅с кръчага· два мрачна люта· и҅ вь҆сꙙ въкоупѣ прѣстоѧштꙙѧ тоу поврь҆гошꙙ на ꙁемь҆ѭ̑· и҅ мрачь҆на и҅ тьмь҆на вь҆ꙁдоуха сътвориста· ꙗ҅коже ꙁиждѫштиїмъ съсѫдꙑ· и҅ вса ѫ҅жа о҅тъвь҆сѫдоу о҅тътръгнѫти сꙙ· и҅ ѥ҅же бѣа҅ше въꙁградилъ раꙁврати сꙙ· сами же сꙙ вь҆сѣмь҆ кажѫште по въꙁдоухоу·

[0117] кричаа҅хѫ повѣдаѭ̑ште своя҆ и҅мена· ҅Овъ глаголааше а҅ꙁъ ѥ҅смъ диѡ̑мидіи҆· дроугꙑи глаголааше а҅ꙁъ ѥсмкоутонъ· ꙗ҅коже о҅тъ того въ страхъ многъ въпасти тои҆ вь҆си· и҅ никомоу о҅тътоли сь҆мѣти по слънечьнѣѣмъ ꙁаходѣ вь҆нѣ домоу своѥ҅го о҅брѣсти сꙙ· многꙑ бо о̑удавишꙙ· дроугꙑѧ же прѣи҅ти хотꙙштꙙ въꙁбранꙗа҅хѫ и҅мъ· ꙗ҅коже не прѣходити моста· дроуꙁиї же съсѫди крь҆чажь҆нии҆ въ то мѣсто и҅жде бѣа҅хѫ положени сѫтъ до д꙽нешь҆н҄ѣго· нъ а҅ште к꙽то ч꙽то речетъ чесо ради о҅тъвръгошꙙ сꙙ ꙁарока ѥ҅моу бѣси·

[0118] пон҄еже и҅ чловѣци· прѣстѫпишꙙ ꙁаповѣдь ѥ҅моу· ѧ҅же присно о̑учꙙ вь҆сѣмъ глаголааше· не бѫдѣте несꙑти нъ любои҅мѣнь҆ни· вѣдꙑ ꙗ҅ко сии дꙋхове лѫкави сѫтъ· симъ ꙁъломъ поповин꙽ни· ꙁатвори бо ѧ въ съсѫдѣхъ· о҅ни же покорениї ст꙯ааго конона досели прѣбꙑшꙙ· да пон҄еже прѣстѫпишꙙ чловѣци ꙁаповѣди ѥ҅го· и҅ бѣси такожде прѣстѫпишꙙ· и҅ симъ бꙑвъшиїмъ· прѣтръпѣвъшиїмъ въ а҅л꙽чь҆бах꙽ и҅ молитвахъ· на длъгꙑ дь҆ни ѥ҅д꙽ва съкѫташꙙ о҅тъбѣгъшиїма бѣсованиѥ· се же о҅тъ многꙑи҅хъ мало намѣнихомъ· а҅ ѥ҅же цѣл҄ениꙗ въ житии своѥ҅мсътвори· и҅ по съмрьти ѥ҅го· ник꙽тоже можетъ и҅сповѣдати послоушъствоуѭ̑штоу о҅ томъ богоу·

[0119] томоу бо хръстови и҅ бо꙯у нашемоу· слава съ о҅т꙽цеми҅ съ ст꙯ꙑи҆мдх꙯омнꙑн҄ѣ и҅ присно и҅ вь҆ вѣкꙑ вѣкомъ а҅минъ ⁘  мѣсꙙца марта ·ꙁ꙯· мѫчениѥ ст꙯ꙑи҅хъ и҅ славънꙑхъ новоꙗ҅вь҆шиїхъ сꙙ мѫченикъ· ѳеѡ҄дора· ко҅стантина· ѳеѡ҄фила· калиста· васоꙗ· и҅ дроужинꙑ и҅х꙽ ⁘

[0120] На мѫченичьскꙑѧ страсти рече· любꙙштиимъ мѫченикꙑ да прость҆ремъ сꙙ· благодѣти виꙁемь҆ѭ҄ште о҅тъ н҄іхъ· новоꙗ҅вь҆шемъ сꙙ намъ мѫченикомъ· и҅дѣте о҄убо станѣте дь҆несь· и҅ да съмотриїмъ добрааго съвъкоупье҅ниꙗ҅· ѧ҅же о҅ни съкоупишꙙ· мнѣ же ѡ҄ прѣчисто и҅ хръстолюбь҆но послоушаніѥ· о҄упраж꙽н҄ениꙗ мѫчениꙗ съѱати· нъ любь҆вь҆ѭ҄ паче же страхомсъдръжімъ· и҅ по и҅стинѣ чоудити ми сꙙ приде· како прѣо҅бидѣвъше вь҆сѣхъ· къ бо꙯у и҆ владꙑцѣ и҅ строителю· о҅тъ толикꙑ славꙑ и҅ о҅тъ сана· вь н҄ихъже бѣхѫ вь҆ мирѣ семь҆· и҅ ꙁѣло лѣпотьнъ҆ ничтоже бо отъ прѣтръгъшъ· нъ вь҆се прѣо҅бидѣвъше вѣчьноѥ съпасениѥ҆ вьꙁꙙшꙙ· то просишꙙ о҅тъ владꙑкꙑ благодѣти· и҅ о҅стрѣ въꙁꙙшꙙ вѣньцꙙ· страсть҆ничь҆скꙑѧ троудъи·

[0121] и҅ їꙁволишꙙ ходити по небесемъ· а҅ не маловрѣмен꙽ноѥ и҅мѣти грѣхоу наслаждениѥ· Поꙁнашꙙ владꙑкѫ хс꙯а ꙁѣло· и҅ паче поꙁнани бꙑшꙙ о҅тъ н҄его·

[0122] просишꙙ благодѣти о҅тъ н҄его сь҆ небесе· и҅ соугоубь҆ ꙁа ѥ҅д꙽но вь҆ꙁꙙшꙙ· въꙁлюбишꙙ паче ꙁемь҆нꙑи҅хъ ст꙯аꙗ и҅ добрѣ вь҆ꙁꙙшꙙ· ѥ҅же вь҆ꙁлюбишꙙ въхотѣшꙙ·

[0123] паче ть҆лѣнънꙑхъ неть҆лѣньнаꙗ· и҅ а҅биѥ҅ полоучишꙙ· въсхотѣшꙙ вѣчь҆но чь҆сть҆ни бꙑти· и҅ съ а҅г꙽г҄елꙑ веселꙙтъ сꙙ· коупл҄ѫ сътворишꙙ съ небесскꙑи҅ми дѣлꙑ· и҅ соугоубь҆ прио҅брѣтошꙙ· прѣо҅бидѣшꙙ ꙁемъноѥ вои҅нъство· и небесъскоѥ полоучишꙙ·

[0124] ѡ҄ дивънꙑимъ и҅ прѣславънꙑимъ дѣломъ· к꙽то не въс꙽чоудитъ сꙙ о҅строѭ вѣроѭ҄ сеѭ҄· како съ радостиѭ҄ къ страстемъ дръꙁнѫшꙙ· како бе сѫмь҆нѣниꙗ къ мѫчению҄ пристѫпишꙙ· се о҄убо да прѣтръгъше слово на мѫченикꙑ прѣи҅демъ· добрѣ и҅сповѣдаѭ҄ште шь҆ствиѥ҅ нрава· како приведени бꙑшꙙ въ срацинъскѫѭ҄ ꙁемь҆ѭ҄· и҅ како бꙑшꙙ и҅ како имъ мѫчениѥ бꙑстъ·

[0125] Слꙑшите ѡ҄ боголюбь҆ци· чьстьно и҅ благо послоушаниѥ· о҅тврь҆ꙁѣте о҅чи вашихъ срь҆децъ· и҅ съ тихостиѭ҄ приимѣте· да придѫтъ любими· м꙯в· мѫченика· и҅ съ нами доухомь҆ да походꙙтъ· а҅ште о҄убо и҅ беꙁ насъ мѫчени бꙑшꙙ· вѣроуѥ҅мъ ꙗ҅ко доухомсъ нами сѫтъ· да что рекѫ на поꙁоратаѧ слово·

[0126] прип꙽немь· ѳеѡ҄филъ ѥ҅же о насъ цѣсарьствоуѥ· воѧ сътворивъ на скврънавꙑѧ срацинꙑ и҅ꙁиде· и҅ се сътворивъ полоучи сꙙ ѥ҅моу· ѥ҅же ѥ҅моу бѣа҅ше любо· поплѣнивъ славънꙑѧ градꙑ беꙁбожь҆нꙑхъ срацинъ· и҅ждеже и҅ а҅мемоур꙽мнинъ живѣа҅ше родъ· а҅мемоур꙽мниѭ҄ же нарицаѭ҄тъ кнꙙꙁа сь҆вѣтъ и҅хъ· тъ бо и҅ прь҆въи҆ сь҆вѣть҆никъ нарицаѥ҅тъ сꙙ·

[0127] о҅брати сꙙ о҅тътѫдоу· приносꙙ намъ побѣдьнаꙗ· и҅ плѣнъ многъ и҅ раꙁличенъ· сим꙽же бꙑв꙽шемъ· въста ꙁълодѣи на крь҆стиꙗ҅нꙑ· и҅ в꙽сꙙ воѧ своѧ о҄устрои҅въ· на дроугоѥ҅ лѣто на вь҆ꙁлюбь҆ѥнꙑи градъ къ а҅мориї приде поплѣнити ѥ҅го хотꙙ· толико бо бѣа҅ше вь҆ꙁлюбь҆ѥ҅нꙑи҆ и҅ славънꙑи҆ градъ· ꙗ҅коже въторъи словѣѣ҆ше о҅тъ цѣсарѣ града· да ꙗ҅ко о҄убо приде къ градоу· реченꙑи҆ скврънавъи а҅мемоур꙽мни· начꙙ на градъ плъчити сꙙ· и҅ симъ тако бꙑваѭ҄штемъ· о҅вогда же борꙙ сꙙ о҅вогда же лесть҆ми ль҆стꙙ градъ прѣѧ҆· Вьлѣꙁъ же беꙁбожь҆нꙑи ѫ҅трь въ градъ· а҅кꙑ беꙁбожь҆нꙑи творѣше·

[0128] ѡ҄ бѣдꙑ к꙽то довь҆ленъ и҅сповѣдати· печали и҅ въꙁдꙑханиꙗ и҅ плачь҆ людиї живѫштиїхъ въ градѣ томь· видꙙ о҅т꙽ць сн꙯а кол҄ема· и҅ сн꙯ъ о҅т꙽ца· и мати своѭ҄ дь҆штерь· и҅ дъшти своѭ҄ матерь· господинъ робꙑ· и҅ роби господина· дроугъ дроуга·

[0129] и҅ братъ брата· и҅ прокꙑѧ по рꙙдоу· и҅ просто решти дроуꙁиї кол҄еми· дроуꙁиї жегоми· дроуꙁиї же давими· тако господьн҄ѫ сь҆мрьть вь҆ꙁꙙшꙙ· да о҄уже ник꙽деже покоꙗ ник꙽деже о҅слабь҆ѥ҅ниꙗ· ник꙽деже животворꙙшта· нъ вь҆сь҆жде сь҆мрь҆ть҆ вь҆сь҆жде печаль҆· вь҆сь҆жде плачь҆ вьсь҆жде въꙁдꙑханиꙗ· вь҆сь҆жде колениꙗ вь҆сьжде крьви· вь҆сь҆жде сль҆ꙁꙑ и҅ нѣстъ кто милоуѧ· и҅ нѣстъ к꙽то милосръ҆доуѧ· ѡ҄ скр꙽би о҅ бѣдꙑ· ѡ҄ плачь҆ ѡ҄ колениѥ· ѡ҄ беꙁаконънꙑи҅мъ тѣломъ· како скврь҆нꙙтъ въꙁдоуха лють҆ци· свои҅ми скврънавꙑи҅ми дѣлꙑ· видꙙште беꙁбожь҆нии҆ беꙁаконьноѥ о҄убиваниѥ· дои҅д и҅ новосвѣтълꙑѧ благовѣрию подвижьникꙑ· ѥ҅же доухомь҆ господь҆н҄емь҆ ꙁлатꙑ строуѧ҆· добрꙑѧ цвѣть҆цꙙ крь҆стиꙗ҅номъ· о҅бь҆ходь҆ни дѣлател҄е· прѣдобрии мѫченици· и҅ съвꙙꙁавъше и҅мъ рѫцѣ и҅ ноꙁѣ· повелѣшꙙ поустити къ странѣ срациньстѣ· ꙁатворити їхъ въ ть҆мници· и҅ блюсти ꙁѣло· сь҆ н҄ими же и҅ беꙁъ числа множь҆ство крь҆стиꙗ҅нъ· ѡ҄ чоудо како беꙁакон꙽никъ вꙙжетъ свободънꙑѧ· како робъ грѣхоу робꙑ творитъ·

[0130] ѥ҅же сѫтъ правдѣ дѣлател҄е· съвꙙꙁани же бꙑвъше пои҅дошꙙ вь҆ печали мноꙁѣ и҅ въ тѫꙁѣ· пѫтемъ же· ѧ҅же хотѣа҅ше скврьнавꙑи сиї· а҅меноуръмнии҆· о҄убивааше· дроугꙑѧ же въ роботѫ даꙗ҅ше свои҆мъ бол҄ѣромъ· дроугꙑѧ҅ же вь҆ темницѫ о҅тъпоуштаа҅ше· и҅дѣа҅хѫ же добрии мѫченици· вь҆ сур꙽скѫ ꙁемь҆ѭ҄· лишени страждѫште· и҅ вь темницѫ поуштаѥ҅ми·

[0131] вѣсте бо братиѥ҆ како плѣнь҆ници страждѫтъ· Въ темници же сѫштемъ· дроугъ дроуга молꙗше· молити гопода· да никакоже о҅блаꙁнивъше сꙙ о҅тъ своѧ вѣрꙑ о҅тъпадѫтъ· се бо и҅мѣа҅ше ль҆стивъи҆ на о҄умѣ· да тъчь҆ѭ҄ въкоусꙙтъ о҅тъ брашь҆на ѥ҅моу· и҅ о҅бь҆шть҆никомъ бꙑти вѣрѣ· да а҅ште то сътворꙙтъ· честь҆нꙑи҆м꙽ и҅ великꙑи҅мъ даромъ достоини бѫдѫт꙽·

[0132] да ꙗ҅ко се бѣа҅ше ѥ҅моу на о҄умѣ· минѫшꙙ ꙁ꙯ лѣтъ вь҆ темь҆ници· чистѣ и҅ крѣпѣ своѭ҄ вѣрѫ блюдѫште· поважденъ же бꙑвъ о҅тъ о҅ть҆ца своѥ҅го диꙗ҅вола· пакость҆никъ· повелѣ въ҆дати сꙙ ѥ҅моу и҅ сь҆ н҄им бꙑти· и҅ли не покоривъше сꙙ о҅сѫжденомъ бꙑти на сь҆мрьть҆· и҅ повелѣ о҅тъ бол҄ѣръ свои҅хъ и҅ рече· и҅ди въ темь҆ницѫ· и҅ о҄устрои҅ ми на о҄утриꙗ ѧ҅же и҅маши ꙁнаменитꙑ мѫжꙙ· нарицаѥ҅мꙑѧ крь҆стиꙗ҅нꙑ· шедъ же лютъи слоуга тъ· и҅ вь҆лѣꙁъ въ темницѫ повелѣ и҅мъ и҅ꙁлѣсти· и҅ꙁлѣꙁъшемъ же и҅мъ· желѣꙁнами веригами съвꙙꙁати и҅хъ повелѣ· съвꙙꙁани же бꙑвъше· непобѣдимиї вои҅ни хрь҆стови·

[0133] и҅дѣа҅хѫ веселꙙште сꙙ къ пакость҆никоу· сим꙽ же ведомомъ бꙑвъшемъ· въ а҅мемоур꙽мнинъ дворъ· вь҆ꙁвѣстишꙙ ѥ҅мꙋ о҅ н҄ихъ· и҅ рече посъланꙑи· се сиї стоѧ҅тъ прѣдъ тобоѭ҄· о҅нъ же къ н҄емоу покар҄ѣѭ҄ ли сꙙ нашемоу ꙁаконоу· и҅ли ні·

[0134] и҅ рече слоуга не вѣдѣ г꙯и· о҅нъ же о҅твр꙽ꙁъ оуста своꙗ и҅ рече тако· вь҆сѣчьскꙑ примꙑсливъше не могохомъ и҅хъ о҄увѣштати· о҅тъврѣшти сꙙ х꙯а своѥго и҅ бꙑти съ нами· нꙑн҄ꙗ о҄убо и҅ди и҅ се и҅сповѣждь҆ и҅мъ· о҅бладаѧи҆ вь҆сеѭ҄ соуриѥѭ҄ сице къ вамъ глагол҄етъ· дъвѣма прѣдълежꙙштема вешть҆ма·

[0135] и҅ котораѭ҄штема сꙙ и҅ма дроуга къ дроуꙁѣ· ѥ҅дно и҅ꙁволите· и҅ли о҅тъврѣшти сꙙ х꙯а и҅ съ нами веселити сꙙ· и҅лі не покорꙙште сꙙ мечемдьнесь҆ съкон꙽чати сꙙ· Слꙑшавъше же се добл҄ии҆ вои҅ни· и҅ по и҅стинѣ дѣлател҄е хв꙯и а҅кꙑ и҅ꙁъ ѥ҅динѣхъ о҄устъ· и҅ ѥ҅динѣмгласомъ рѣшꙙ· не бѫди то ѥ҅же о҅тъврѣшти сꙙ намъ небесъскааго цр꙯ѣ· нъ поклан҄ꙗѥ҅мъ сꙙ трои҅ци ѥ҅д꙽носѫшть҆нѣ и нераꙁлѫчь҆нѣ· тебѣ же цѣсару противимъ сꙙ и҅ ꙁаповѣдемъ твои҅мъ не покараѥ҅мъ сꙙ· навꙑкохомъ бо о҅тъ ст꙯ꙑи҅хъ к꙽н҄игъ покар҄ѣти сꙙ богоу а҅ не кънꙙꙁемъ· се же слꙑшавъ льстивꙑи҆·

[0136] и҅ раждегъ сꙙ гнѣвом· и҅ велми въꙁъвавъ повелѣ на о҄утриꙗ҅ на рѣцѣ тигрь҆стѣ да сꙙ о҅брꙙштѫтъ· и҅жде и҅ прьвѣѥ бѣшꙙ· тоуи҆жде сѫдоу бꙑти прѣдъ лицемь льстивааго· сътворишꙙ же шь҆ствиѥ ст꙯ии҆· о҅тъ реченааго мѣста до рѣкꙑ· о҅тъ часа девꙙтаа҅го до свѣта·

[0137] да ако сꙙ приближишꙙ о҅бои блиꙁъ рѣкꙑ· сии҅ же страстонось҆ци съвꙙꙁани· а҅ сии҆ ль҆стивꙑи҆ и҅ нео҄укроштенꙑи҆ пь҆съ· по водѣ и҅дꙑ повелѣ ѧ въ ѥ҆д꙽нои҆ темніци ꙁатворити· и҅ꙁлѣꙁъ же и҅с корабья҆ приде на кон҄и к꙽ н҄имъ· ставъ же рече слоугамъ свои҅мъ· приведѣте ми ѥ҆д꙽ного о҅ть҆ н҄ихъ· да некъли понѣ тъ сꙙ мьнѣ о҅бѣштаѥ҅тъ· и҅ тѣхъ сътворитъ о҅бѣштати сꙙ· приведошꙙ же честънааго съсѫда и҅ стежера мѫченикомъ· крѣпа вѣрꙑ камꙑка· ѳео҅дѡ҄ра непобѣдимаа҅го· славънꙑна проспаѳера· дроугааго скоп꙽ца подражаѧ҆ кон꙽дачь҆скꙑѧ· и҅же филипоу не покажетъ водꙑ крьстити сꙙ· и҅ вѣровати го꙯у·

[0138] не бо бѣа҅ше томоу непричꙙсть҆никъ· нъ пролиꙗ҅ти кръвь҆· и҅ вь҆сѣмъ сꙙ крь҆стити· Семоу же ставшоу тлькомъ рече мѫченикоу· покори ми сꙙ чловѣче· и҅ о҅ставъ сꙙ крь҆стиꙗ҅нь҆ства съ нами е҅д꙽нако бѫди· да и҅ честь҆ великѫ о҅тъ мене вь҆ꙁь҆меши· и҅ богатъство дамъ ти много·

[0139] а҅ не съ҆мрьти о҅сѫжденъ бѫди· тъи бо скопець҆ ѥ҅си и҅ не печеши сꙙ ни о҅ женѣ ни ѻ дѣтехъ· нъ чистъ ѥ҅си· и҅ да ꙗ҅ко жилъ ѥ҅си на свои҅ ꙁеми· такожде съ прилогоми҅ о҄у мене живеши· и҅ сътворѫ тꙙ ѥ҅дного о҅тъ бол҄ѣръ свои҅хъ· ҅Отъвѣштавъ же страстоносецтлъкомрече· да не бѫдетъ мь҆нѣ п꙽се нео҄укроштенꙑи҆· о҅тъврѣшти сꙙ х꙯а своѥ҅го небесьнааго цѣсара· и҅ бѣсѣхъ сꙙ приложити· да а҅ко тако о҅тъвѣшта съ о҄уп꙽ваниѥ҅м· не могꙑ тлъкъ и҅ꙁвѣштати лѫкавоуꙋмоу а҅мемоурмниноу· досаждениꙗ и҅ о҄укора· и҅ пристѫпивъ начꙙ мѫченикоу каꙁати глагол҄ꙙ· покори сꙙ мь҆нѣ чловѣче и҅ цѣсароу да не о҄умь҆реши· ҅Отвѣштавъ же страсть҆никъ христовъ рече· о҅каꙗ҅не и҅ о҄унꙑле· беꙁаконию҄ дѣлателю· а҅ште цѣсароу твоѥ҅моу о҄устꙙштоу мене не покорихъ сꙙ· како мі сꙙ ѥ҅стъ тебѣ покорити· раꙁгнѣвавъ же сꙙ и҅ тлъкъ· и҅ о҅тъ цѣсара своѥ҅го въпрошенъ бꙑвъ· ч꙽то ѥ҅моу и҅ꙁ꙽дрече· о҅тъвѣшта· досаждаѥ҅тъ ти и҅ о҄укараѥ҅тъ тꙙ цр꙯оу· и҅ раꙁг꙽нѣвавъ сꙙ ль҆стивъи҆· и҅ въжегъ сꙙ гнѣвомъ и҅ а҅кꙑ левъ рикаѧ на правед꙽нааго· мечемповелѣ честь҆нѫѭ҄ ѥ҅го главѫ о҅тъсѣшти· да и҅ждеже о҅тъвѣтъ сътвори тоу и҅ тѣло съконь҆чано бꙑстъ· нео҄укроштениї бо беꙁаконию҄ дѣлател҄е· о҅трѣшивъше поꙗ҅съ ѥ҅моу· власꙑ ѥ҅моу вь҆ꙁвꙙꙁашꙙ· и растръꙁавъше риꙁꙑ ѥ҅моу о҅тъ вꙑѧ до ногоу· мечемо҄ударенъ бꙑвъ· и҅ тако прѣдастъ дш꙯ѫ господоу· ҆Оусѣченъ же бꙑвъ и҅стинънꙑи҆ дѣлател҄ь хв꙯ъ·

[0140] лежаа҅ше на ꙁеми а҅кꙑ свѣтъла ꙁвѣꙁда съ небесе на ꙁемл҄ѫ пришьдъши· ѥ҅д꙽наче же ѥ҅моу гнѣвомдоушѫштоу· о҅ прѣтръпѣниї мѫченика· рече приведѣте ми сѣмо мѫжꙙ жестокꙑ· о҅тъ е҅ѳіѡ҄пь҆скꙑѧ странꙑ· съ мечи да и҅сѣкѫт꙽ и҅ прочꙙѧ· и҅ вьведъ сь҆вѣть҆никꙑ своѧ рече къ н҄имъ· видѣсте ли прѣтрь҆пѣниѥ нечь҆стиваа҅го о҅ного· о҅ни же рѣшꙙ·

[0141] видѣхомъ и҅ почоудихомъ сꙙ· да ч꙽то рече сътворимъ прочиїмъ· о҅ни же о҅тъвѣштавъше рѣшꙙ· такожде послѣдь҆н҄ѫѭ҄ съмрьть҆ да прии҅мѫтъ· да а҅ко часъ третии҆ приде· и҅ о҅бꙑчь҆нѫѭ҄ молитвѫ съконь҆чавъше с꙯тиї· начꙙшꙙ дроугъ дроуга поо҄уштати на добро·

[0142] пришедъше же сиї мѫжи лютии҆· поустишꙙсѧ на ст꙯ꙑѧ да живꙑ ѧ пожьрѫт꙽· видѣвъше же ѧ҆ ст꙯ии а҅кꙑ весели къ вѣнь҆цоу страсти пои҅дошꙙ· ҅Единъ҆ же о҅тъ н҄ихъ блага рода о҅тъ дѣдъ славенъ же племенем· васои҅ именемь҆· свѣтелъ сꙑ благодѣтиѭ҄ и҅ и҅стинънꙑи҆ хв꙯ъ вои҅нъ· радъ бꙑвъ и҅ божиѧ благодѣти и҅спль҆нивъ сꙙ· дроужинѣ своѥ҅и рече·

[0143] станѣте добл҄е ѡ҄ братия҆ и҅ мѫжь҆скꙑ ꙁа х꙯а· на скврь҆наваа҅го сего· да вѣчьнꙑѧ насладимъ сꙙ славꙑ· да пои҅демъ къ любь҆ноуо҄умоу пѫти нашемоу· а҅ ник꙽тоже о҅тъ насъ не о҅стани· а҅ште ли к꙽то тврь҆да о҄ума не и҅матъ· да сꙙ о҅тълѫчитъ о҅тъ насъ· не вѣсте ли господиѥ҆ мои҆ ꙗ҅ко а҅ꙁъ на нашеи ꙁеми·

[0144] славенъ сꙑ племенемь҆· вꙑсокъ же саном· богатъ же ꙁѣло· на поꙁориште миръноѥ· точаа҅хъ и҅граа҅хъ и҅ троуждаа҅хъ сꙙ· тъгда ли и҅мѣниꙗ ради и҅ чловѣчь҆скꙑ похвалꙑ· и҅ маловрѣмень҆нꙑѧ сласти подвиꙁаа҅хъ сꙙ· а҅ нꙑнꙗ колико паче небесь҆наа҅го ради цѣсара· того ради братиꙗ҅ да въꙁможемъ вь҆си· и҅ да не вътори ꙗ҅вимъ сꙙ мѫченикомъ хръ҆стовомъ· нъ добл҄іи҅ ꙁа н҄ь да постраждемъ· вѣдѣ се братиꙗ҅ ꙗ҅ко никꙑи҅же чловѣкъ бе съмрь҆ти· да а҅ште съмрь҆ть҆ прѣдь҆лежитъ· съмрь҆ти да о҄убѣжимъ вѣчь҆нꙑѧ· ꙗ҅же бо нꙑн҄ꙗ маловрѣмень҆наа сь҆мр꙽ть҆· сънъ праведнꙑи҅мъ нарицаѥ҅тъ сꙙ· да ник꙽тоже о҄убо о҅тъ лика не о҅стани· да тъчно вѣнь҆цꙙ полоучимъ вьси·

[0145] о҅тъ мъꙁдодавь҆ца бога· и҅ г꙯а нашего їсоу хръста· ҆Ѡ о҄уме правꙑѧ вѣрꙑ и҅спль҆н҄енъ· ѡ҄ лѣствице небесе доходꙙшти· ѡ҄ великодоушь҆нꙑи о҄уме· ꙗ҅ко на сѫдишти пакость҆ника не подвиже сꙙ твои съмꙑслъ· нъ паче крѣпѣи҆ бꙑстъ· да прѣжде же о҅тъ дроужинꙑ о҅тътръгъше· лютꙑѧ и҅ беꙁмілостивꙑѧ слоугꙑ диꙗ҅воловꙑ· костан꙽тина патрик҄иꙗ на ꙁеми сѫшта· а҅г꙽г҄елъ же бж꙯ии҆ на небеси бꙑвъ· растръꙁавъше же риꙁꙑ ѥ҅моу· чь҆сть҆нѫѭ҄ ѥ҅го главѫ о҅тъсѣкошꙙ· потомь҆ же ѳеѡ҄фила проспаѳа· и҅ по н҄емъ калиста спаѳара· да ꙗ҅ко дои҅дошꙙ на троудь҆ника хрь҆стова васоꙗ· видѣвъ ꙗ҅ко риꙁꙑ растръꙁаѭ҄тъ самъ сꙙ съвлькъ рече· нагъ и҅ꙁидохъ и҅ чрѣва матере моѥѧ· нагъ пои҅дѫ о҅блѣци мꙙ хрьсте· нетьлѣнь҆нѫѭ҄ твоѭ҄ одеждеѭ҄·

[0146] да ꙗ҅ко и҅ семоу чь҆сть҆нѫѭ҄ главѫ о҅тъсѣкъше· о҅ставиши вь҆ темници· и҅ждеже ст꙯ии бѣшꙙ блюдоми· и҅ поѭ҄ште третии часъ ꙗ҅коже бѣа҅ше им꙽ о҅бꙑчаи҆· вь҆неꙁаа҅пъ о҄уꙁь҆рѣшꙙ силѫ кѫѭ҄ сь небесе поуштенѫ къ н҄имъ· свѣтити· трои҅нѫ свитаѭ҄ште сꙙ· и҅ гласъ о҅тъ н҄еѧ страстонось҆ца васоꙗ· свѣтило ѥ҅смъ· видѣвъше же се мѫжи мноꙁи о҆тъ крьстиꙗнъ·

[0147] въсхвалишꙙ бога· и҅ раꙁоумѣшꙙ съконь҆чаниѥ ст꙯ааго· по съконьчании҆ же хръстова мѫченика· тоу а҅биѥ по ѥд꙽номоу когождо и҅хъ и҅сѣкошꙙ· и҅ тако блажениї своѭ҄ дш꙯ѫ прѣдашꙙ·

[0148] Съконьчашꙙ же сꙙ ст꙯иї м꙯в мѫченика· мѣсꙙца марта въ ꙁ꙯· цѣсарь҆ствоуѭ҄штоу гръчьстѣи власти· михаилъ ѳео҅дѡ҄ръ· и҅ ѳекла правовѣрьниї ц꙯ри· славꙙште б꙯а· и҅ похвальнѫѭ҄ ѥ҅моу пѣснь҆ въꙁдаѭ҄ште· ѥ҅диноѭ҄ дш꙯еѭ҄ и҅ ѥ҅динѣмь҆ о҄умом· течениѥ съконьчавъше вѣньцꙙ вь҆ꙁꙙшꙙ· да а҅ко о҄уже съконь҆чашꙙ сꙙ ст꙯ии· повелль҆стивъи҆ дроугааго коѥ҅го крь҆стиꙗ҅на привести глагол҄ꙙ покори ми сꙙ· и҅ ѥ҅д꙽ноо҄уменъ ми бѫди· и҅ли ꙁьлѣ о҄умь҆реши а҅кꙑ сии҆· а҅ште ли о҄убо покориши ми сꙙ бѫдеши чь҆стенъ въ полатѣ моѥ҅и҆·

[0149] и҅ многоу и҅мѣнию҄ и҅ даромъ достои҅нъ бѫдеши о҅тъ мене· прѣль҆стивъ же сии҅ тъчь҆нъ бꙑвъ въ срь҆дь҆ци· о҅каанꙑи о҅нъ рече сътворѫ вол҄ѫ твоѭ҄ цр꙯оу· тъчъѭ да полоучѫ жиꙁнь҆· въ радости же бꙑвъ рече къ н҄емоу· а҅ште ми сꙙ хошти и҅ꙁвѣстити· принесѫ ти ѥ҅гоже вꙑ глагол҄ете кръста· и҅ видꙙштꙋ мь҆нѣ попери ї и҅ о҅тъврь҆ꙁи сꙙ ѥ҅го· и҅ се творꙙ бѫдеши ми дроугъ приснꙑи·

[0150] о҅каꙗ҅нꙑи҅ же рече творѫ вол҄ѫ твоѭ҄ цр꙯оу· принесъше же чь҆стънаа҅го кръста христова· и҅ положивъше ѥ҅го на ꙁеми· попъра и҆ глагол҄ꙙ о҅тъврь҆гѫ сꙙ таи҅бь҆но крь҆стиꙗ҅нъскꙑ вѣрꙑ и҅х꙽·

[0151] и҅ ѥ҅диноо҄уменъ ти бѫдѫ цр꙯оу· ҆Ѡ скврьнавꙑи҅ма ногама како не о҄утрь҆поста ти· како не о҄устрашишꙙ сꙙ ѥ҅мꙋ власи· съ мрачь҆нꙑи҅ме҅моу о҄умомъ·

[0152] о҅ томже о҅ толицѣ· да а҅ко о҄уже беꙁаконъноѥ дѣло сътвори и҅ дръꙁо· бол҄ѣре срацинь҆сти рѣшꙙ къ цѣсароу· не лѣпо ѥ҅стъ жити ѥ҅моу· нъ и҅ тъ съм҆рьтиѭ҄ да о҅сѫдитъ сꙙ· а҅ште бо своѥ҅ѧ҅ вѣрꙑ не съхрани· то ни нашеѧ и҅матъ съхранити· се же и҅мъ вѣштавъшемъ· а҅мемоур꙽мнии҆ повелѣ ѥ҅го о҄усѣкнѫти·

[0153] ѡ҄ бѣдꙑ кꙑи҅ми о҄убо гласꙑ и҅ꙁвѣшта о҅каа҅нꙑи҆· кꙑѧ помꙑслꙑ въ срь҆дь҆ци ношааше· ѥ҅гда о҅т꙽вѣта съмрьть҆на вь҆ꙁꙙ· ѥ҅же и҅ прѣжде съмрьти съмрь҆тьъ бꙑстъ· и҅же вѣрѫ погоубивъ и съмрьти не погрѣши ѡ҄каꙗне· и҅ небоже· ч꙽то ти прибꙑтъка бꙑстъ·

[0154] да ꙗ҅ко ѥ҅го о҄усѣкнѫшꙙ· повелѣ тѣло ѥ҅го вь҆врѣшти съ мѫченичь҆скꙑ тѣлесꙑ вь҆ рѣкѫ· въвръженомъ же бъивъшемъ· тѣло о҅каанааго тоу а҅биѥ погрꙙꙁе· а҅ сихъ добрꙑи҅хъ мѫченикъ тѣлеса· а҅кꙑ кораби връхоу плаваахѫ·

[0155] и҅ акꙑ лоучꙙ сльнечь҆нꙑѧ къ брѣгоу съвь҆коупл҄ѣа҅хѫ сꙙ главꙑ и҅мъ къ свои҅мъ тѣлесемъ· не хотꙙште сꙙ о҅тъ н҄ихъ раꙁлѫчити· не бо прѣꙁь҆ритъ г꙯ь любꙙштиїхъ ѥ҅го въ и҅стинѫ· и҅ бѣа҅ше видѣти чоудо прѣславьно· како тѣлеса ст꙯ꙑи҅хъ ношаа҅хѫ сꙙ сквоꙁѣ водѫ·

[0156] нъ б꙯ъ· ѡ҄ мѫченици ѥ҅гоже вь҆ꙁлюбисте· и҅ ꙁа н҄егоже съмрь҆ть҆ и҅ꙁволисте· тъ же то чоудо сътвори· да ꙗ҅коже о҄убо ношаахѫ сꙙ сквоꙁѣ рѣкѫ добрꙑи҅мъ мѫченикомъ тѣлеса· при брѣꙁѣ пришедъше сташꙙ· и҅деже и҅ ст꙯иї и҅ꙁ꙽волишꙙ· циї же о҅тъ хрь҆столюбь҆ць҆ вь҆ꙁемъше тѣлеса и҅мъ· муромъ помаꙁавъше· положишꙙ на мѣстѣ ꙁнаменитѣ· а҅ꙁъ же вашего събора мол҄ѫ ѡ҄ мѫченици· славь҆ниї и҅ чь҆сть҆нии· и҅ꙁбъранꙑѧ слоугꙑ добриї мѫченици благовѣрию҄· о҄устроѥ҅ни дѣлател҄е· подражател҄е хръстови· жилишта ст꙯аа҅го дх꙯а· исповѣд꙽ници дрь҆ꙁи· ѥ҅д꙽ноо҄умни съ а҅гг҄елꙑ· раби г꙯а и҅ о҅тца· о҄ученіци и҅ночꙙдааго· о҅тишиꙗ и҅ ꙁастѫпь҆ници крь҆стиꙗномъ· въ цѣсарь҆ствѣ небесь҆стѣѣ҆мсѫште· молите бога о҅тъ ратии҆· о҅тъ глада и҅ о҅тъ пагоубꙑ· и҅ црькъвънааго тѣла не прѣꙁь҆рите· растрь҆ꙁаѥ҅ма· вь҆ бѣдахъ вь҆сѣхъ ꙁастѫпаи҅те· плѣнь҆никꙑ и҅ꙁбавите и҅ ꙁа недѫжь҆нꙑѧ молите· и съгрѣшь҆шии҆ го꙯у просимъ простꙑн҄ѫ вами вьꙁꙙти· прочии҅хъ лѣтъ въ о҄устрои҆· и҅ въ говѣниї и҅ въ страсѣ· о҄укрѣпл҄еномъ бꙑти· да хоудꙑѧ сеѧ нашеѧ жиꙁни въ покои҆ съврь҆шивъше· конецбе страха полꙋчити· вꙑ бо ꙁа х꙯а о҄убь҆ѥ҅ни бꙑсте· и҅ тѣмвь҆ꙁꙙсте вѣнь҆цꙙ о҅тъ рѫкоу господь҆н҄оу· и҅ врѣмꙙ присѣштению҄ просвь҆тѣсте сꙙ паче сль҆нечь҆нꙑѧ свѣтьлости· пон҄еже благодѣти и҅ вѣрѫ прѣмѫдрости· посрѣдѣ пакостьникъ·

[0157] добриї мѫченици проповѣдасте· и҅ того ради вь҆ вѣкꙑ веселите сꙙ· цр꙯ꙙ нашꙙ о҄укрѣпите· вѣрѫ нашѫ о҄утврь҆дите· насъ ꙁастѫпаи҅те въи҅нѫ· и҅мѫште бо васъ ꙁастѫп꙽никꙑ· и҅ молитвь҆никꙑ· нич꙽соже сѫпротивна приходꙙшта к꙽ намъ не въꙁбои҅мъ сꙙ· владꙑкѫ хрь҆ста б꙯а нашего и҅стинь҆нааго въи҅нѫ и҅мѫште о҄уп꙽ваниѥ҆· молити насъ ради не прѣстаи҅те· да и҅ мꙑ полоучімъ вѣчь҆нѫѭ҄ жиꙁнь҆ о҅ х꙯ѣ и҅сѣ г꙯и нашемъ· ѥ҅моуже слава съ о҅т꙽цемъ и҅ съ ст꙯ꙑи҅мъ дх꙯омь҆· нꙑнꙗ и҅ присно и҅ вь҆ вѣкꙑ вѣкомъ· а҅мин ⁘

[0158]  мѣсꙙца марта въ ѳ꙯ дьнь҆ мѫчениѥ ст꙯ꙑи҅хъ мѫченикъ м꙯· и҅же въ севастии мѫчени бꙑшꙙ ⁘ Вь҆ лѣтѣхъ лик҄иниꙗ цр꙯а· бѣа҅ше гон҄ениѥ҅ на крь҆стиꙗ҅нꙑ· и҅ вь҆си благовѣрьнѣ живѫштиї о҅ х꙯ѣ· ноуждаа҅хѫ сꙙ жръти богомъ· а҅гриколаоу воѥ҅водѣ сѫштоу· гоубителю сѫштоу сверѣпоу· и҅ бꙑстроу къ диꙗ҅вол҄и слоужьбѣ· крь҆стиꙗ҅ни же и҅же бѣ꙽хѫ въ вои҅ньствѣ вь҆си ноуждаахѫ сꙙ о҅т н҄ихъ жрь҆ти бѣсомъ· Бѣа҅хѫ же вои҅ни кападок҄ии҅скꙑѧ странꙑ· въ саноу ѥ҅дномъ· живѫште благовѣрь҆нѣ· числомъ м꙯· непобѣдь҆ни и҅ добі вь ратехъ· а҅ се и҅мъ и҅мена· дометиꙗ҅нъ· и҅сухии҆· ꙁмарагдъ· мелитонъ· и҅раклии· а҅леѯан꙽дръ· е҅утухии҆· лусимахъ· домнъ· сак҄ердон· курио҅нъ· сунои҅къ· ѯан꙽ѳиї· сеуриꙗнъ· е҅к꙽дик҄іи҆ а҅как҄ии҆· їѡ҄а҅нъ· гаии҆· а҅ѳанасиї· горконии· о҄уа҅лъ· и҅о҄улиꙗ҅нъ· сисиниї· филіктимон· куриїл· о҄уа҅лерии· клавдіи· прискъ· ѳеѫ҅доул· е҅утухии҆· флауіи҆· леѡ҄нтии҆· а҅гг҄ии҆· ае҅тиї· никал· хоудио҅н· и҅лиа҅диї· кан꙽дидъ· ѳеѡ҄фил· валериꙗ҅нъ· си вь҆си ѧ҅ти бꙑвъше о҅тъ воѥводъ· ноуждаа҅хѫ ѧ жрь҆ти бѣсомъ·

[0159] начꙙ же воѥ҅вода глаголати и҅мъ· ѥже о҄успѣшьно вамъ въ ратехъ покаꙁасте· и҅ добь҆ѥ҅сть҆ дроужинѣ своѥ҅и҆· покажате и҅ нꙑн҄ѣ ѥ҅д꙽ноглась҆ѥ ваше· и҅ покорите сꙙ вь҆коупѣ цр꙯оу ꙁаконоу· и҅ жь҆рѣте богомъ прѣжде мъкъ· ст꙯иї же рѣшꙙ пакость҆никоу· а҅ште ꙁа съмрьтънаа҅го цр꙯а борѫште сꙙ о҅долѣва꙽хомъ· ꙗ҅коже и҅ тꙑ послоушь҆ствоуѥ҅ши· колико паче ꙁа бесъмрь҆ть҆нааго цѣсара подвиꙁаѭ҄ште сꙙ· побѣдимъ твоѥ҅го ꙁълокъꙁнь҆нааго нрава·

[0160] а҅гриколаи҆ воѥ҅вода глагола· ѥ҅д꙽но о҅тъ двою҄ прѣдълежитъ вамъ· и҅ли жъръше богомъ вь҆ санꙑ и҅ вь҆ чь҆сти достои҅номъ бꙑти· и҅ли не покоривъше сꙙ о҅тъѧти живота и҅ вои҅нъство· и҅ о҅тънѫдь о҄уже прѣдати сꙙ мѫкамъ· помꙑслите о҄убо и҅ и҅ꙁволите ѥ҅же на поль҆ꙁѫ вамъ· Ст꙯ии҅ же глаголашꙙ ѥ҅же на поль҆ꙁѫ намъ г꙯ь печетъ сꙙ· воѥ҅вода глагола не многоглагол҄ите· нъ о҄утро пристѫпивъше жь҆рѣте богомъ· и҅ повелѣ ѧ вь҆вести въ темницѫ· вьлѣꙁъше же ст꙯ии҆ вь҆ темницѫ прѣклонишꙙ колѣнѣ свои҆· и҅ молишꙙ г꙯а глагол҄ѫште· и҅ꙁ꙽ми насъ г꙯и о҅тъ напасті·

[0161] и҆ о҅тъ съблаꙁн҄ъ творꙙштиихъ беꙁакониѥ· вечероу же бꙑвъшоу начꙙшꙙ пѣти ѱал꙽мъ сии҆· живꙑи҆ въ помошти вꙑшь҆н҄ꙗго· въ кровѣ б꙯а небесънааго въдворитъ сꙙ· рече господеви ꙁастѫп꙽никъ мои ѥ҅си тꙑ· и҅ прибѣжиште б꙯ъ мои о҄уп꙽ваѭ҄ на н҄ь· ꙗ҅ко тъ и҅ꙁбавитъ мꙙ о҅тъ сѣти ловь҆чꙙ· и҅ о҅тъ словесе мꙙтежь҆на· и҅ конь҆чавъше ѱал꙽мъ помолишꙙ сꙙ· и҅ въставъше пакꙑ поꙗхѫ до полоуношти· бѣа҅ше же старѣи҆ и҅мъ вь҆ пѣснехъ ст꙯ꙑи҆ куриѡ҄нъ· а҅ въ о҅ть҆вѣтѣхъ ст꙯ꙑи҆ кань҆дидъ· и҅ доменъ· и҅ ꙗ҅вивъ сꙙ и҅мъ съпасител҄ь рече· и҅ꙁвол҄ениѥ ваше добро· нъ и҅же сътрь҆питъ до коньца· тъ съпасетъ сꙙ· вь҆си же о҄услꙑшашꙙ гласа сего· и҅ бꙑвъше въ страсѣ бе съна прѣбꙑшꙙ до свѣта· приꙁъвавъ же воѥвода вь҆сꙙ дроугꙑ своѧ· повелѣ привести свѧтꙑѧ· и҅ пришедъше м꙯ сташꙙ прѣдъ воѥ҅водѫ· и҅ начꙙ глаголати и҅мъ воѥвода· ѥ҅же и҅мамъ и҅ꙁдрешти не на благодѣти ꙁь҆рꙙ глагол҄ѫ· нъ ꙗ҅коже ѥ҅стъ и҅стина· ѥ҅лико сѫтъ вои҅ни подъ цр꙯емъ· ни сѫтъ а҅кꙑ вьи· ни храбь҆ри· ни мѫдри ни крась҆ни· ни тако любими мноѭ҄· да не о҄убо любьве моѥ҅ѧ на ненависть҆ прѣнесете·

[0162] се о҄убо вꙑ ѥ҅стъ ненавидѣти и҅ любиті· ст꙯ꙑи кан꙽дидъ глагола· противѫ твоѥ҅моу нравоу и҅ и҅мꙙ твоѥ положено бꙑстъ· агриколаоу сверѣпъ бо ѥ҅си ль҆стецъ· воѥ҅вода глагола· не рѣхъ ли ти ꙗ҅ко в вꙑъ васъѥ҅стъ ненавидѣти· и҅ люби· ст꙯ꙑи҆ кан꙽дидъ глагола· ѥ҅лма же въ нꙑ ѥ҅стъ не тꙑ о҄убо сверѣпоуи҆ о҅тъ б꙯а ненавидимъ не и҅ꙁволи любити насъ· неподобь҆не и҅ ꙁавидь҆ливе·

[0163] и҅ покръвене тъмоѭ҄· слꙑшавъ же се воѥвода въꙁдроу а҅кꙑ левъ· и҅ повелѣ съвꙙꙁати ѧ· и҅ влачꙙште вести ѧ вь҆ тем꙽ницѫ· ст꙯ꙑи куриѡ҄нъ глагола·

[0164] не вь҆ꙁꙙ власти мѫчити насъ нъ въпрашати· тъгда въꙁбоꙗвъ сꙙ воѥ҆вода· повелѣ легъко и҅хъ вести вь҆ тем꙽ницѫ· ꙁапрѣтивъ а҅глаи҅о҄у капиклариꙋ· тврь҆дѣ блюсти и҅хъ· жь҆дѣа҅ше бо и҅ доуѯова пришествиꙗ· и҅ вь҆сь҆ о҄убо день и҅ ношть о҄учаахѫ сꙙ о҅тъ ст꙯аа҅го куриѡ҄на· глаголаа҅ше бо и҅мъ· братиꙗ по строю҄ бж꙯ию҄ дроужина бꙑхомъ·

[0165] въ маловрѣмень҆наа҅го сего житиꙗ· да не о҅тълѫчимъ сꙙ о҄убо о҅тъ себе· нъ ꙗ҅коже жихомъ ѥ҅д꙽ноѭ҄ дш꙯еѭ҄· и҅ ѥ҅динѣмь҆ о҄умомь҆· тако же и҅ послоушь҆ствоуѥ҅мъ· ꙗ҅коже сь҆де бꙑхомъ и҅скоушени· маловрѣмень҆ноуо҄умоу цр꙯оу· такожде потъштимъ сꙙ и҅скꙋшени о҅брѣсти сꙙ· б꙯оу великоуо҄умоу цр꙯оу· минѫвъшемъ же дь҆немь҆ ꙁ꙯· сѫштемъ ст꙯ꙑи҅мъ вь темь҆ници· приде доуѯъ о҅тъ к҄есариѧ· и҅ пришедъ вь҆ севастии҆ ї въ и꙯ день҆ сѣдъ съ воѥ҅водѫ повелѣ привести ст꙯ꙑѧ҆· ведомомъ же и҅мъ· о҄учаа҅ше ѧ ст꙯ꙑи҆ куриѡ҄нъ·

[0166] глагол҄ꙙ· братиꙗ не въꙁбои҅мъ сꙙ· ѥг꙽да бо вь҆ ратехъ о҅брѣтахомъ сꙙ· и҅ помол҄ꙗхомъ б꙯а· то помагааше намъ и҅ о҅делѣваахомъ· и҅ вь҆си побѣгаа҅хѫ·

[0167] и҅ мꙑ ѥ҅дини м꙯·  и҅ дастъ намъ б꙯гъ силѫ· да о҅во о҅ть҆ н҄их꙽ о҄убихомъ· о҅вꙑ прог꙽нахомъ· и҅ ни ѥ҅дінъ о҅тъ насъ не бꙑ ꙗ҅ꙁвь҆нъ· о҅тъ толика народа· нꙑнꙗ о҄убо трои сѫтъ пакости дѣѭ҄ште намъ· сотона и҅ доуѯъ и҅ воѥ҅вода ѥ҅динъ ѥ҅ст же невидимъ о҄убо м꙯ мъ да о҄удолѣѥ҅тъ· да не бѫдетъ· нъ мол҄ѫ васъ· помолимъ о҄убо а҅кꙑ въи҅нѫ нꙑн҄ѣ б꙯а· и҅ не и҅мѫтъ къ намъ прикоснѫти сꙙ мь҆сти и҅ мѫкꙑ· ни ѫ҅ꙁꙑ·

[0168] не вь҆сег꙽да ли ѥ҅г꙽да начь҆нѣѣхомъ сꙙ брати· глаголаа҅хомъ ѱал꙽моса сего· бж꙯е въ и҅мꙙ твоѥ съпаси мꙙ и҅ вь҆ силѣ твоѥи҅ сѫди ми· бе꙯ о҄услꙑши молитвѫ моѭ҄· въноуши глаголꙑ о҄устъ мои҅хъ·

[0169] и нꙑнꙗ того рь҆цѣмъ ѱал꙽моса· и҅ оуслꙑшитъ насъ и҅ поможетъ намъ· и҅ ведоми къ пакость҆никомъ сего ѱалма глаголаа҅хѫ· и҅ вь҆си сь҆нидошꙙ сꙙ видѣтъ·

[0170] став꙽шем꙽ же и҅мъ прѣдъ воѥ҅водѫ и҅ доук꙽сомъ· вь҆ꙁь҆рѣвъ на н҄ꙙ доуксъ глагола· сии҆ хотѣли бꙑшꙙ да бол҄ьшемъ чь҆стемъ достои҅ниѣ бѫдѫтъ· бѫдетъ же вамъ о҅тъ мене чь҆сть҆ велика· и҅ дари бол҄ьши и҅нѣхъ· да о҄уже ѥ҅д꙽но о҅тъ двоѥ҅го прѣдъложимъ вамъ· и҅ли жь҆ръшемъ богомъ саномъ великомъ и҅ чь҆стемъ и҅ даромъ достои҅номь҆ бꙑти· и҅ли не покоривъшемъ сꙙ о҅тъѧ҅ти поꙗ҅сꙑ и҅ вои҅ньство· и҅ о҅тънѫдь҆ о҄уже прѣдати мѫкамъ· кан꙽дидъ глагола вь҆ꙁь҆ми и҅ поꙗ҅сꙑ нашꙙ и҅ тѣлеса· ничтоже бо намъ х꙯а честь҆нѣи҅ше· тъгда доук꙽съ повелѣ камении҆мь҆ лица и҅мъ бити· ст꙯ꙑи҆ кан꙽дидъ глагола· наставь҆ниче ть҆мѣ·

[0171] и҅ вь҆сего беꙁакониꙗ҆ о҄учителю· нач꙽ни се творити· и҅ о҄уꙁь҆риши мьсть҆ своѭ҄· въꙁдроувъ же воѥвода на слоугоуѭ҄штꙙѧ҅ вои҅нꙑ рече· ҆Ѡ ꙁълꙑѧ слоугꙑ· поч꙽то въскорѣ не творите повелѣнааго вамъ· въꙁемъше же слоугꙑ камение дроугъ дроуга биꙗ҅хѫ· видѣвъше же ст꙯ии бꙑвъшеѥ· дрь҆ꙁи бꙑшꙙ· раꙁгнѣвавъ же сꙙ доук꙽съ· вьꙁь҆мъ камꙑкъ· връже да о҄ударитъ ѥ҅д꙽ного о҅тъ ст꙯ꙑи҅хъ· вьꙁвративъ же сꙙ камꙑкъ на лице кнꙙже и҅ съкроуши ѥ҅моу вь҆се лице· тъгда ст꙯ꙑи҆ куриѡ҄нъ рече· борѫштии сꙙ съ нами враꙁи наши ти и҅ꙁнемогошꙙ и҅ падошꙙ· въ и҅стинѫ да вь҆нидетъ о҅рѫжиѥ и҅хъ въ срь҆дьца их꙽·

[0172] и҅ лѫци и҅хъ да съкроушꙙтъ сꙙ· воѥ҅вода рече тако ми боꙁи· вль҆шь҆ство нѣкоѥ бꙑстъ· ст꙯ꙑи҆ доменъ рече· тако ми х꙯ъ б꙯ъ нашъ вь҆мѣстилъ сꙙ ѥ҅стъ · бестоуд꙽на же лица ваша глагол҄ѫштаа на б꙯а неправьдѫ· бес꙽чьстиꙗ бо и҅спль҆н· не стꙑдиши и сꙙ прѣи҅сподь҆н҄ии҆ темь҆нꙑи҆ диꙗ҅воле· и҅ штꙋждь҆ и҅стинѣ· подателю блаꙁномъ· глава диꙗ҅вол҄ѣ тꙑ ѥ҅си а҅гриколау· а҅ о҅пашь҆ лисиꙗ҆ доу꙽ксъ· и҅же съ тобоѭ҄· и҅ рече к н҄имъ глагол҄ꙙ· пожь҆рѣте богомъ· а҅ште ли ни то ꙁьлѣ и҅мате и҅ꙁмь҆рѣти· мноꙁи же о҅тъ народа видѣвъше мѫчилънꙑѧ съсѫдꙑ· о҄убоꙗ҅въше сꙙ прѣштениꙗ· послоушашꙙ кнꙙꙁа· и҅ о҅тъстѫпишꙙ о҅тъ вѣрꙑ хрисостовꙑ· о҅бѣшташꙙ же сꙙ нѣкотории҆· о҅тъ н҄ихъ числом꙽ четꙑри десꙙти· добь҆ѥ҆ съходивъше съконь҆чати сꙙ· и҅ гл꙯аахѫ съ пъваниѥ҅мъ· дроугъ къ дроугоу блюдѣте сꙙ братиꙗ· не о҅тъвръꙁѣмъ сꙙ господа нашего їс꙯ хс꙯а· да и҅ тъ не о҅тъврь҆жетъ сꙙ насъ· раꙁоумѣи҅те ꙗ҅ко о҄уже рече господь҆· не о҄убои҅те сꙙ о҅тъ о҄убиваѭ҄штии҅хъ тѣлеса· доушꙙ же не могѫштемъ о҄убити· о҄убои҅те же сꙙ паче· могѫштааго· и҅ доушѫ и҅ тѣло въ родь҆ствѣ о҅гн҄ьнѣѣмъ погоубити· дроугъ дроуга же крѣпь҆ꙗ҅хѫ словесꙑ сими· фуртоунатиꙗнъ же кнꙙꙁъ рече· виждѫ вꙑ мѫжи растомъ добрꙑ· и҅ красънꙑ и҅ словомъ о҄умѫдренꙑ·

[0173] и҅ како таковѣи҆ прѣль҆сти прѣдасте сꙙ· ѥ҅дного бога и҅сповѣдаѭ҄ште и҅ христоса· нѣкого ѥ҅гоже а҆кꙑ ꙁълодѣа· жидовь҆стии о҅троци распꙙшꙙ· ст꙯ꙑи҅ же мѫченикъ терентии· о҅уста вь҆сѣхъ рече·

[0174] а҅ште бꙑ вѣдѣлъ кнꙙꙁъ силѫ распꙙтааго· то о҅ставилъ бꙑ коумиръскѫѭ҄ соуѥ҅тънѫѭ҄ ль҆сть· и҅ томоу сꙙ покланꙗлъ· и҅ томоу въгаждавъ и҅стинноуо҄умоу сн꙯оу· о҅тъ о҅тьца благодать҆никоу· и҅ милосръдоу милостивоу· и҅же покꙑновении҅мъ и҅ повелѣнии҅мъ о҅тчемъ· на ꙁемь҆ѭ҄ съшедъ· и҆ божь҆ство въ чловѣчь҆ско ѥ҅стъство о҄украсивъ· и҅же и҅ подъѧ кръстъ нашего ради съпасениꙗ·

[0175] фоуртоунатиꙗ҅нъ же кнꙙꙁъто слꙑшав꙽рече къ свꙙтꙑимъ· пожь҆рете ли· и҅ли прикоснѫвъ сꙙ о҄удовъ вашихъ погоубь҆ѭ҄ вꙑ· терентии рече· мь҆нѣлъ ли ѥ҅си страхꙑ о҄убоꙗ҅ти сꙙ намъ· нѣсмъ бо тольма слаби· да о҅ставим꙽ жиꙁнодавь҆ца· и҆ поклонимъ сꙙ богомъ стоуждиимъ· нъ простѣѥ твори ѥ҅же хоштеши о҅ насъ· раꙁгнѣвавъ же сꙙ кнꙙꙁъ· повелѣ раꙁдърати риꙁꙑ и҅хъ· и҅ вести ѧ въ цръкъвиште коумиръскоѥ·

[0176] бѣа҅хѫ же капишта та поꙁлаштена и҅ о҄украшена· красоѭ҄ многоцѣнъноѭ҄· вь҆лѣꙁъ же кнꙙꙁъ рече и҅мъ· пожь҆рѣте великоуоумоу богоу и҅раклю· видите славѫ и҅ силѫ ѥ҅го· терентии рече· прѣль҆штаѥ҅ши сꙙ не вѣдꙑ польꙁь҆наа ти·

[0177] ва о҅ба слоуꙁѣ сотонинѣ· ѥ҅ште ли не о҄увѣритъ ваю҄ прьвꙑи҆ начꙙтъкъ мѫкамъ· начнѣта и҅ вътороѥ҆· слоугꙑ же глаголашꙙ ст꙯ꙑи҅мъ· о҅боуѥ҅нии҆ вь҆сеѧ милости и҅ богомъ враꙁи· чесо ради не жь҆рете богомъ· ст꙯ꙑи҆ куріѡ҄нъ рече·

[0178] мꙑ къ ѥ҅дномоу богоу приближаѥмъ сꙙ· раби їс꙯ хс꙯а ст꙯ааго дх꙯а· съврьшити и҅ꙁвол҄ениѥ и҅ течениѥ страстемь· и҅ вѣнь҆цꙙ вь҆ꙁꙙти неть҆лѣнию҄· побѣдивъше вашꙙ ꙁълокъꙁньнꙑѧ нравꙑ· тъгда доук꙽съ повелѣ вести и҅хъ вь҆ темницѫ· да помꙑслитъ что о҅ н҄ихъ· вь҆веденомъ же бꙑвъшемъ и҅мъ вь҆ тем꙽ницѫ· начꙙ ст꙯ꙑи҆ курнъ пѣти съ вь҆сѣми и҅ми глагол҄ꙙ· к꙽ тебѣ вь҆ꙁведохомъ о҅чи наши живѫштоуоумоу на небеси· се ꙗко о҅чи рабъ въ рѫкоу господиї свои҅хъ· ꙗ҅ко о҅чи рабꙑн҄ь въ рѫкоу госпождꙙ своѥѧ· тако о҅чи наши къ го꙯у бо꙯у нашемоу доиждеже о҄уштедритъ нꙑ· и҅ по молітвѣ къ шестоуо҄умоу часоу ношти· и҅ гласъ бꙑстъ к꙽ н҄имъ· и҅ ꙗвивъшоу сꙙ и҅мъ бо꙯у· и҅ глагол҄ѫштоу вѣроуѧи҆ вь҆ мꙙ а҅ште о҄умь҆ретъ живъ бѫдетъ· дръꙁаи҅те не бои҅те сꙙ и҅хъ мѫкъ· маловрѣмень҆ни бо сѫтъ· сътрь҆пите мало· и҅ ꙁаконь҆нѣ постраждите да вѣнь҆цꙙ вь҆ꙁь҆мете· прѣбꙑшꙙ же въ тѫ ношть веселꙙште сꙙ· о҅ накаꙁании господьн҄и·

[0179] о҄утроу же бꙑвъшоу· въ тъ дьнь повелѣ и҅ꙁвести ѧ и҅с темницꙙ· и҅ привести· и҅ став꙽ъше прѣдъ пакостьникꙑ рѣшꙙ· ѥ҅же хоштете творите· ꙗ҅ви же сꙙ диꙗ҅волъ о҅ деснѫѭ҄ дръжꙙ мечь҆· о҅ лѣвѫѭ҄ же ꙁмии҆· глаголаа҅ше же къ о҄ухоу а҅гриколау· мои҆ ѥ҅си подвиꙁаи҅ сꙙ· повелѣ же воѥвода· съвꙙꙁавъше ꙁа вꙑѭ҄ вести вь҆сꙙ вь҆коупѣ къ ѥ҅ꙁероу· ѥ҅стъ бо вь҆ севастиї е҅ꙁеро и҅мꙑ водѫ многѫ· въ то же врѣмꙙ ѥ҅г꙽да ст꙯ꙑѧ мѫчаахѫ· бѣа҅ше стоудень҆ велика· въведъше же ѧ҆ нагꙑ поставишꙙ посрѣдѣ е҅ꙁера· бѣа҅ше же и҅ въꙁдоухъ стоуденъ· и҅ часъ бридъкъ· къ вечероу бо бѣа҅ше дь҆ни· приставишꙙ же и҅мъ стражꙙ вои҅нꙑ· и҅ капиклариꙗ· въскраи҅ же бѣа҅ше ѥ҅ꙁера бан҄ѣ· раждежена· да а҅ште к꙽то хоштетъ пристѫпити и҅ їꙁбѣгнѫти· прибѣжитъ къ бан҄и· въ часъ же прьвꙑи҆ ношти· съклѣштаа҅хѫ сꙙ о҅тъ стоудени ст꙯ии҆· и҆ тѣло и҅мъ распадааше сꙙ· ѥ҅динъ же о҅тъ числа м꙯ о҅тъпадъ прибѣже къ бан҄и·

[0180] и҅ прикоснѫвъ сꙙ къ топлотѣ· а҅биѥ҆ растаа сꙙ· и҅ тако о҅тъдастъ дш꙯ѫ своѭ҄· ст꙯иї же о҅тъпадъше рѣшꙙ· ꙗ҅ко и҅ꙁъ ѥ҅дінѣхъ о҄устъ гласомвелиѥ҅м· ѥ҅да вь҆ рѣкахъ прогнѣваѥ҅ши сꙙ г꙯и· ли вь҆ рѣкахъ ꙗ҅рость҆ твоꙗ· и҅ли въ мори о҄устръмь҆ѥ҅ниѥ твоѥ· и҅же бо о҅тълѫчивъ сꙙ о҅тъ насъ а҅кꙑ вода раꙁлиꙗ҅ сꙙ· и҅ раꙁидошꙙ сꙙ вь҆сꙙ кости ѥ҅го· мꙑ же не о҅тъстѫпимъ о҅тъ тебе донь҆ждеже о҅живиши насъ· и҅ и҅мꙙ твоѥ приꙁовемъ· ѥ҅гоже хвалитъ вь҆са тварь҆· ꙁмиѥве и҅ вь҆са беꙁдениꙗ· о҅гн҄ь градъ снѣгъ ледъ· доухъ боуренъ творꙙштии слово ѥ҅го· ходꙙи҆ по мороу а҅кꙑ по соухоу· и҅ сверѣпꙑи҅мъ влънамъ помаꙗнии҅мъ рѫкꙋ твоѥ҅ю҄ кротꙙи· и҅ нꙑн҄ꙗ тꙑ ѥ҅си ги꙯ и҅же о҄услꙑшавъ мѡ҄усиѭ҄ и҅ даѭ҄шта ꙁнамениꙗ и҅ чоудеса въ е҅гуптѣ· въ фараѡ҄нѣ и҅ въ людехъ ѥ҅го· раꙁдѣл҄ѣѧ море и҅ въ поустꙑн҄и настав люди своѧ· и҅же о҄услꙑшавъ и҅ꙗ҅кѡ҄ва молꙙшта сꙙ· бѣꙙшта вь҆спрѣштениꙗ и҅саавова· и҅же съ їѡ҄сифомпродавъ сꙙ и҅ съпасъ ѥ҅го· и҅же о҄услꙑша ст꙯ꙑѧ а҅постолꙑ· и҅ насъ о҄услꙑши г꙯и· и҅ да не потопитъ насъ боура водьнаа· ни пожь҆рет꙽ насъ глѫбина· ꙗ҅ко о҅бништахомъ ꙁѣло помоꙁи намъ б꙯е с꙽пасе нашь· ꙗ҅ко стахомъ въ глѫбинѣ мору· и҅ мокрꙑ бꙑшꙙ ногꙑ нашꙙ кръвьѭ҄ нашеѭ҄· о҅блегъчи тꙙгости нашꙙ· и҅ лютости въꙁдоуха г꙯и б꙯е нашъ· и҅ да о҄увѣдꙙтъ вь҆си ꙗ҅ко к꙽ тебѣ въꙁвахомъ и҅ съпасени бꙑхомъ· к꙽ тебѣ о҄упвахомъ и҅ не постꙑдѣхомъ сꙙ· и҅ сѫштоу часоу третию҄моу ношти· слъньце о҅ н҄ихъ въсиꙗ топло ꙗ҅ко въ жꙙтвѫ· и҅ растаавъ сꙙ ледъ бꙑстъ вода топла· вь҆си же стрѣгѫштиї сь҆номь съдръжими бѣа҅хѫ· ѥ҅динъ же капикларии бѣа҅ше бь҆дꙙ· и҅ послоушаѧ молꙙшть҆ сꙙ и҅хъ· и҅ помꙑшлѣѧ· како и҅же прибѣгъ къ бани·

[0181] не вьчьте сꙙ съ четꙑрь҆ми десꙙтꙑ· нъ а҅бь҆ѥ о҅тъ топлотꙑ растаа сꙙ· а҅ сии҆ въ колицѣ мраꙁѣ сѫште доселѣ живи сѫтъ· и҅ ꙁь҆рꙙ свѣта и҅же о҅ н҄ихъ· и҅ вь҆ꙁьрѣвъ на небо·

[0182] хотꙙ видѣти о҅тъкѫдоу ѥ҅стъ свѣтъ· видѣ вѣнь҆цꙙ съходꙙштꙙ на главꙑ ст꙯ꙑхъ· числомъ л꙯ѳ· и҅ помꙑшлꙗше вь҆ себѣ глагол҄ꙙ· четꙑре десꙙте и҅хъ ѥ҅стъ· то како ѥ҅д꙽номꙋ нѣстъ вѣнь҆· и҅ раꙁоумѣв꙽ ꙗ҅ко прибѣгꙑи въ бан҄ѫ· не прич꙽тенъ бꙑстъ к н҄имъ· и҅ въꙁбоуждь҆ вь҆сꙙ стрѣгѫштꙙѧ· и҅ съвръгъ риꙁꙑ сь҆ себе на лица и҅хъ· въскочи вь҆ е҅ꙁеро вь҆пиѧ и҅ глагол҄ꙙ·

[0183] и҅ а҅ꙁъ крь҆стиꙗ҅нъ ѥ҅см· и҅ вь҆шедъ посрѣдѣ и҅хъ рече· г꙯и б꙯е вѣроуѭ҄ вь҆ тꙙ· вь҆ н҄ьже и҅ си вѣровашꙙ· и҅ въчь҆ти мꙙ вь҆ н҄ꙙ· и҅ съподоби мꙙ и҅скоушениѥ҆ мѫкъ приѧ҅ти· ꙗ҅ко да и҅ а҅ꙁъ и҅скоушенъ бѫдѫ· побѣжденъ же бꙑвъ диꙗ҅волъ прѣмѣни сꙙ въ мѫжескъ о҅браꙁъ· съвꙙꙁавъ рѫцѣ свои и҅ колѣнѣ свои҅ дръжꙙ глаголааше· о҄увꙑ мьнѣ о҄увꙑ мь҆нѣ· побѣжденъ бꙑхъ мѫжи сими свꙙтꙑи҅ми· и҅ бꙑхъ вь҆сѣмъ въ рѫгъ· не и҅мꙑ ѥ҅днодоушенъ слоугъ· а҅ште бо бꙑхъ и҅мѣлъ· то не бꙑхъ побѣжденъ бꙑлъ· и҅ нꙑн҄ѣ что сътворѫ· раꙁвраштѫ срь҆дь҆ци кнꙙꙁема мои҅ма· и҅ съжегѫтъ тѣлеса ст꙯ꙑи҅х꙽·

[0184] и҅ вь҆ рѣкѫ въврьгѫтъ· и҅ се сътворѫ да и҅ о҅статъка и҅хъ не бѫдетъ· ст꙯ъи҅ же куріѡ҄нъ рече· к꙽то богъ великъ ꙗ҅ко богъ нашъ· тꙑ ѥ҅си богъ творꙙи҆ чоудеса·

[0185] сѫштꙙѧ бо на нꙑ по насъ сьтвори· и҅ лишениѥ четꙑрь҆ десꙙтъ напль҆нилъ ѥ҅си· и҅ начꙙшꙙ пѣти· съпаси ни г꙯и ꙗ҅ко о҅скѫдѣ прѣподобьнꙑи҆· о҄утроу же бꙑвъшꙋ придоста нечь҆стиваꙗ мѫчител҄ꙗ· и҅ о҅брѣтоста капиклариꙗ сь҆ н҄ими сѣдꙙшта· и҅ въпросиста вои҅нꙑ· ч꙽то видѣвъ сътвори се· рекошꙙ же вои҆ни· мꙑ ꙗ҅коже и҅ꙁмрь҆ли бѣхомъ сь҆ном· о҅нъ же бь҆дѣ въ вь҆сѫ ношть҆· и҅ вьнеꙁаапѫ вь҆ꙁбоуди нꙑ· и҅ видѣхомъ свѣтъ великъ на н҄ихъ· о҅нъ же а҅биѥ съвръгъ риꙁꙑ своѧ· въскочи вь҆ н҄ꙙ вь҆пиѧ и҅ глагол҄ꙙ· и҅ а҅ꙁъ крь҆стиꙗ҅нъ ѥ҅смъ· и҅ раꙁгнѣвавъша сꙙ мѫчителꙗ· повелѣста и҅ꙁвлѣшти ѧ· и҅ и҅ꙁвꙙꙁавъше ѧ вести на брѣгъ морѣ· и҅ др꙽кол꙽ми ногꙑ и҅хъ прѣбивати· ѥ҅д꙽ного же мати прилежааше и҅хъ· бѣ бо сꙑнъ ѥ҅ѧ ю҄нѣи҆ вь҆сѣхъ· и҅ боꙗ҅ше сꙙ ѥ҅да како о҅тъврь҆жетъ сꙙ· и҅ на н҄ь присно вь҆ꙁираше· въꙁлагаѭ҄шти на н҄ь рѫцѣ и҅ глагол҄ѫшти· чꙙдо моѥ҅ сладъкоѥ· ѥ҅ште мало прѣтръпи да съвръшенъ бѫдеши·

[0186] не бои҅ сꙙ чꙙдо· се бо х꙯с прѣдъстои҅тъ помагаѧ тебѣ· ѥ҅гда же и҅мъ прѣбиваа҅хѫ голѣни· прѣдаа҅хѫ дш꙯ꙙ своѧ глагол҄ѫште· дш꙯а наша ꙗ҅ко п꙽тица и҅ꙁбави сꙙ о҅тъ сѣти ловꙙштии҅хъ· сѣть҆ съкроуши сꙙ и҅ мꙑ и҅ꙁбавь҆ѥ҅ни бꙑхомъ· помошть҆ наша въ и҅мꙙ господь҆н҄е· сътворь҆шааго небо и҅ ꙁемьѭ҄· и҅ вь҆си вь҆коупѣ рек꙽ше а҅минъ· прѣдашꙙ дш꙯ꙙ своѧ· сꙑнъ же о҄учимꙑи҆ материѭ҄· и҅менемь҆ мелитъ·

[0187] ѥ҅ште дꙑхаа҅ше· повелѣста же мѫчител҄ѣ привести воꙁꙑ· и҅ въскладъше тѣлеса свꙙтꙑи҅хъ прѣвеꙁошꙙ ѧ на брѣгъ рѣкꙑ· о҅ставь҆ше ю҄ношѫ чаѭ҄ште ѥ҅моу жівоу бꙑти· видѣвъши же мати ѥ҅го тъ ѥ҅динъ о҅ставь҆ѥ҅нъ· о҅тъвръгъши жень҆скѫѭ҄ немошть҆· вь҆ꙁемъши же мѫжь҆скѫѭ҄ крѣпость҆ и҅ мѫдрость҆· и҅ вь҆ꙁемъши сн꙯а своѥ҅го на рамоу крѣпъко· вь҆слѣдъ колъ и҅дѣа҅ше· носимъ же сн꙯ъ матерь҆ѭ҄ прѣдастъ дх꙯ъ свои҆ радоуѧ сꙙ· несъшиже и҆ мт꙯и ѥ҅го повръже и҆ врь҆хоу и҅хъ· вь҆ꙁгнѣтивъше же о҅гн҄ь съжегошꙙ тѣлеса ст꙯ꙑихъ· сь҆вѣтъ же сътворь҆ша мѫчител҄ѣ рекоста· сиѧ҆ о҅стань҆кꙑ а҅ште сице о҅ставимъ· вь҆ꙁꙙти ѧ и҅мѫтъ крь҆стиꙗни·

[0188] и҅ напль҆нити вь҆сь҆ миръ· нъ придѣте да ѧ въвръжемъ вь҆ рѣкѫ· и҅ събъравъше кости ст꙯ꙑи҅хъ и҅ пепелъ съметъше въсꙑпашꙙ вь҆ рѣкѫ· и҅ нич꙽соже не и рѣка и҅хъ· по трехъ же дь҆нехъ ꙗ҅вишꙙ сꙙ е҅пискоупоу града того· и҅менемь҆ петрꙋ·

[0189] ꙗ҅ко сѫтъ съхран҄енꙑ кости нашꙙ семь҆ мѣстѣ· приди о҄убо вь҆ ношти и҅ їꙁнеси нꙑ и҅ꙁдрѣкꙑ· ҅И пои҅мъ е҅п꙯пъ клирикꙑ и҅ мѫжꙙ вѣрь҆нꙑ· и пришедъ ста на брѣꙁѣ рѣкꙑ· и҅ се просвьтѣшꙙ сꙙ кости ст꙯ꙑи҅хъ вь҆ водѣ· а҆кꙑ и҅ свѣтиль҆ници· и҅ а҅ште кде оставь҆ѥна бꙑвааше кость҆ свѣтомъ ꙗ҅вь҆ꙗ҅ше сꙙ· и҅ тако събъравъше кости ст꙯ꙑих꙽·

[0190] мѫченикъ· положишꙙ ѧ въ ракахъ· и҅ сице пострадавъше вѣнь҆чани бꙑшꙙ· и҅ сиꙗ҅ѭ҄тъ ꙗ҅ко и҅ ꙁвѣꙁдꙑ вь вь҆семь мирѣ· богоу вѣровавъше хс꙯а и҅сповѣдавь҆ше·

[0191] ст꙯ааго дх꙯а не о҅тъврь҆гъше сꙙ· прославь҆ѥ҅ни бꙑвъше о҅ х꙯ѣ· памꙙть҆ вь҆ житии҆ семь о҅ставишꙙ· на съпасениѥ вь҆сѣмъ вѣроуѭ҄штиїмъ· въ о҅ц꙯ъ и҅ сн꙯ъ и҅ ст꙯ꙑи҆ дх꙯ъ· ѧ҅ти же бꙑшꙙ ст꙯ии҆ мѫченици на мѫчениѥ о҅ х꙯ѣ·

[0192] прѣжде четꙑрь калан꙽дъ мар꙽та· сирѣчь҆ въ к꙯ѕ феуроа҅ра· прѣдашꙙ же своѧ доушꙙ господеви· прѣжде ꙁ꙯ дьнь҆ марта· при лик҄инии҆ самовласть҆ци· нам же цѣсарь҆ствꙋѭ҄штоу го꙯у нашемоу и҅ б꙯оу и҅ сп꙯соу· и҅ владꙑцѣ нашемоу їс꙯ хс꙯оу· ѥ҅моуже ѥ҅стъ слава и҅ дръжава и҅ честь҆· нꙑн҄ѣ и҅ присно и҅ вь҆ вѣкꙑ вѣкомь· а҅минъ ⁘

[0193]   Ст꙯аа҅го васил҄ѣ а҅р꙽хие҅пп꙯а к҄есариѧ кападок҄иїскꙑѧ· похвала о҅ м꙯ мѫченицѣхъ· О мѫченичи памꙙти· како сꙑтость бѫдетъ любꙙштиїмъ мѫченикꙑ· ꙁан҄еже кь добрꙑимъ клеврѣтомъ· чь҆сть҆ и҅ о҄укаꙁаниѥ ѥ҅стъ приꙗꙁни· къ о҅бь҆штоуо҄умоу владꙑцѣ· ꙗ҅вѣ ѥ҅стъ· ꙗ҅ко хвалꙙштеи҆ добл҄ꙙ мѫжꙙ въ тъчь҆нѣхъ врѣменех꙽·

[0194] не о҅тълѫчꙙтъ сꙙ подражениꙗ· блажи о҄убо по и҅ꙁвѣсти пострадавъшааго мѫчениѥ· да бѫдеши мѫченикъ вол҄еѭ҄· и҅ и҅ꙁлѣꙁеши беꙁ гон҄ениꙗ҆· беꙁъ о҅гн҄ѣ· беꙁдранъ тѣхъ жде мѫкъ съподобь҆ѥ҅нъ· нам꙽ же прѣдълежитъ не о҅ ѥ҅диномъ мѫченицѣ чоудити сꙙ ни о҅ дъвою҄· ни о҅ десꙙти чисмꙙ ѥ҅стъ блажимꙑи҆хъ м꙯ сѫтъ мѫжь· ꙗ҅коже ѥ҅динѫ дш꙯ѫ и҅мѫште· въ раꙁдѣл҄ена тѣлеса· а҅ въ ѥ҅дномсъдꙑхании҆· и҅ ѥ҅дин҄ении вѣрꙑ· ѥ҅дно же и҅ трь҆пѣниѥ ѥ҅же противѫ лютꙑи҅мъ· и҅ състоꙗ҅ниѥ҅ же ꙁа и҅стинѫ покаꙁашꙙ· вь҆си тъчни дроугъ дроугоу равь҆ни· вол҄еѭ҄ равьни и҅ страстиѭ҄·

[0195] тѣмже и҅ равьночь҆стьноу вѣнь҆цоу славꙑ съподобишꙙ сꙙ· коѥ о҄убо слово дои҅детъ достои҅но и҅хъ похвалити· ни а҅ште и҅ м꙯ ѧ҅ꙁꙑци довь҆лѣли бꙑшꙙ толікѫ добрѫ дѣтѣль мѫжь вь҆спѣти·

[0196] а҅ а҅ште и҅ ѥ҅динъ би бꙑлъ чоудимꙑи҆· довь҆лѣа҅ше нашеи҆ силѣ о҅долѣти· а҅ не нъ толико множь҆ство· трѫтъ о҅и҆мъскꙑи҆· плъкъ непрѣборемꙑи҆· тъчь҆нъ и҅ на бранехъ непобѣдимꙑ·

[0197] воле же о҄убо посрѣдѣ и҅хъ вь҆ведъша памꙙть҆ на о҅бь҆штѫ поль҆ꙁѫ· о҅тъ н҄ихъ прѣстоѧ҅штиїхъ състрои҅мъ· прѣдъпокаꙁавъше вьсѣмъ· ꙗ҅коже начрь҆тании мѫжь҆ сихъ мѫжь҆ства· ꙗ҅ко и҅ добл҄ьства побраньскаꙗ· многаш꙽ди бо словописател҄е· и҅ шарописател҄е начрь҆таѭ҄т꙽ о҅ви словомъ о҄украшаѭ҄ште· а҅ сии҆ на дъскꙑ чрътаѭ҄ште· и҅ многꙑ поо҄устишꙙ на мѫжь҆ство о҅бои҆· и҅хъже бо слово повѣстиѭ҄ и҅ слоухомъ о҄укаꙁаатъ сꙙ· тѣхъ же и҅ к꙽н҄игꙑ мль҆чꙙштꙙ подражаниѥмъ покаꙁаѭ҄тъ· такожде же и҅ мꙑ въспомꙙнемъ прѣстоѧ҅штиїмъ· добрѫ дѣтѣль҆ мѫжь· да ꙗ҅коже се прѣдъ лицемпринесъше дѣа҅ниꙗ и҅хъ· подвигнѣмъ сꙙ на подражаниѥ добл҄ꙗи҅шиїхъ· и҅ приснѣи҅шиїхъ подражанимъ· то бо ѥ҅стъ похвал҄ениѥ мѫченик꙽· о҄утѣшениѥ събъранꙑи҅хъ· ѥ҅же къ добрѣ дѣтѣли· не хотꙙтъ бо словеса ꙗ҅же о҅ ст꙯ꙑи҅хъ· подъ ꙁакономпохвалꙑ бꙑти· ꙁан҄еже хвалꙙште о҅тъ винꙑ міра сего· начꙙтъкꙑ похвалъ приѥ҅мл҄ѫтъ· а҅ и҅м꙽же миръ распꙙтъ ѥ҅стъ· како можетъ ч꙽то о҅тъ сѫштиїхъ вь҆ н҄емъ пріложити къ славѣ· не бѣ бо ѥ҅д꙽но о҅течь҆ство ст꙯ꙑи҅мъ· дроугꙑи҆ бо о҅тъ и҅ноѧ странꙑ бѣ· то како ю҄же беꙁградьникꙑ ли ѧ наречемъ· и҅ли градь҆никꙑ вьсеѧ вь҆сел҄енꙑѧ· ꙗкоже бо въ прѣношениѥ събьранꙑи҅хъ· принесеноѥ о҅тъ когождо о҅бь҆ште принесъшии҅мъ бꙑваат꙽·

[0198] такожде и҅ о҅ блаженꙑи҆хъ сихъ· когождо о҅течь҆ство обь҆ште вь҆сѣмъ ѥ҅стъ· и҅ вь҆си сѫтъ о҅тъвьсѫдоу подаѭ҄ште себѣ о҅течьство· паче же почто и҅штемъ градъ стоѧштии҅хъ· на ть҆лѣхъ· о҅ставл҄ьше нꙑн҄ѣшь҆н҄ии градъ и҅хъ· и҅же ѥ҅стъ раꙁоуменъ· градъ о҄убо ѥ҅стъ мѫченикъ· градъ бж꙯ии҆· ѥ҅гоже хꙑтрец и҅ сьдѣтел҄ь б꙯ъ· вꙑшьн҄ии їероусалимъ· свободънꙑи҆ мати паь҆лова и҅ ть҆ченъ ѥ҅го· чловѣчь҆скомъ о҄убо рождениѥ҅мъ· и҅нъ и҅ного· а҅ дх꙯овноѥ҅ ѥ҅д꙽но вь҆сѣмъ· о҅бешть҆ бо о҅ц꙯ь и҅мѫтъ богъ· и҅ братиꙗ вьси не о҅тъ ѥ҅д꙽ного и҅ ѥ҅дноѧ рождени· нъ о҅тъ въсꙑн҄ениꙗ доуховьнааго· въ съвь҆коупл҄ениѥ ѥ҅же любь҆вьѭ҄ сами сꙙ съчетавъше· ликъ готовъ приложениѥ велико· славꙙштіихъ о҅тъ вѣка г꙯а· не по ѥ҅дномоу събь҆ранꙑ· нънапрасно прѣложь҆ше сꙙ· какоже ѥ҅стъ о҅браꙁъ прѣложениꙗ· сиї велии҅ствомтѣла· и҅ ю҄ностиѭ҄ раштениꙗ· и҅ силоѭ҄ тъченъ вь҆сѣхъ свои҅хъ· о҄ун҄ьше вь҆си въ о҅и҅мъство въ҆чь҆тени бꙑшꙙ· и҅ ꙁа браньскѫѭ҄ хꙑтрость· и҅ ꙁа мѫжьство дш꙯ꙙ· того дѣл҄ьма велиѧ чь҆сти и҅мѣа҅хѫ о҅тъ цѣсара· и҅менити сѫште вь҆сѣми ꙁа добрѫ дѣтѣль· ѥ҅гда же о҄уже повѣдано бꙑстъ беꙁбожьноѥ о҅но и҅ нечь҆стивоѥ повѣданиѥ· не нарицати х꙯а· а҅ште ли то бѣдꙑ подъѥмати· прѣтимъ же бѣ вь҆сѣкъ о҅браꙁъ мѫкꙑ· и҅ многа ꙗ҅рость҆ ꙁвѣрінъска двиꙁааше сꙙ· о҅тъ неправедънꙑи҅хъ на благовѣрь҆нꙑѧ· кови же и҅ сь҆вѣти ꙁь҆ли на н҄ꙙ плетоми бꙑваахѫ· и҅ раꙁличь҆ни о҅браꙁи мѫкъ примꙑшл҄ени бꙑваа҅хѫ· и҅ мѫчимии҅ неослабимі· о҅гн҄ь готовъ мечь҆ и҅ꙁъо҅штренъ· распꙙтиѥ поставь҆ѥ҅но· пропасть҆· коло воштагꙑ· и҅ о҅ви бѣгаа҅хѫ· а҅ дроуꙁии҆ послоушаа҅хѫ· и҅ни колѣбаахѫ сꙙ·

[0199] дроуꙁии҅ же и҅скоушениꙗ тъчь҆ѭ҄ прѣштении о҄убоꙗ҅шꙙ сꙙ· ини же блиꙁъ бꙑвъше лютꙑи҅хъ прѣнемогошꙙ· дроуꙁии҅ же пакꙑ въ подвигъ вь҆лѣꙁъше· воле же не могѫште до конь҆чинꙑ болѣꙁни сътрь҆пѣти· вь срѣдѫ страданиꙗ о҅тъвръгошꙙ сꙙ· ꙗ҅коже троуждаѭ҄штии сꙙ въ пѫчинѣ· и҅ брѣмена ꙗ҅же и҅мѣа҅хѫ трьпѣниꙗ погоубишꙙ· тъгда о҄убо сии непобѣдимии҆· и҅ добл҄ии воини хрь҆стови· вьлѣꙁъше вь срѣдѫ покаꙁаѭ҄штоу кънꙙꙁоу к꙽н҄игꙑ цѣсаревꙑ·

[0200] и҅ послоушаниꙗ о҅тъ вьсѣхпросꙙштоу· свободь҆номгласомь҆ дрь҆ꙁо мѫжь҆скꙑ· никакоже оустрашивъше сꙙ о҅ прѣтимꙑи҅х꙽· вь҆ срѣдѫ вь҆лѣꙁъше крьстиꙗ҅ни сами сꙙ нарекошꙙ· ѡ҄ле блажении ѧ҅ꙁꙑци· ѥ҅лико и҅хъ ст꙯ꙑи҅ тъ гласъ и҅споустишꙙ· и҅же въꙁдоухъ приѥ҅мъ свꙙштенъ бꙑстъ· а҅г꙽г҄ели же слꙑшавъше вь҆сплескашꙙ· диꙗ҅волъ же сь҆ бѣсꙑ о҄уꙗ҅ꙁвенъ бꙑстъ· г꙯ь же на небесехъ написалъ и҅мена и҅хъ· рѣшꙙ же о҄убо къждо и҅хъ· вь҆ срѣдѫ вьшедъше крьстиꙗ҅нъ ѥсм· и҅ ꙗ҅коже се вь҆лаꙁꙙштеи҅ въ бъраниѥ въкоупѣ и҅мена своꙗ глагол҄ѫтъ· и҅ на мѣсто бо бьраниꙗ въстѫпаѭ҄тъ· такожде же и҅ сии· тъгда поврьгъше нареченаа и҅мена своꙗ· ꙗ҅же отъ рождь҆ства о҅тъ о҅бь҆штааго сп꙯са· къждо себе нарицааше· и то творѣа҅хѫ вьси дроугъ по дроуꙁѣ съчетаѧ себе· тѣм꙽же бꙑстъ вь҆сѣмъ ѥ҅д꙽но и҅мꙙ· о҄уже бо ни о҅нъ· ни о҅нъ· нъ вь҆си крь҆стиꙗ҅ни наричеми бꙑваа҅хѫ· воле же чьто сътворилъ тъгда владꙑка тъ· лютъ бо бѣа҅ше и҅ раꙁлѫченъ· о҅во ласканиѥм꙽ тѣшааше· о҅во же хотѣа҅ше съвратити прѣштении· ꙁапрьва о҄убо льшта꙽ше и҅хъ ласкании҅м· покоушаѧ҅ сꙙ о҅слабити о҅тъ настоꙗниꙗ благꙑѧ вѣрꙑ не прѣдадите глагол҄ꙙ ю҄ности вашеѧ· ни моꙁѣте и҅ꙁмѣнити беꙁъврѣменьноѭ҄ съмрьтиѭ҄· сладъкꙑѧ сеѧ жиꙁни· не лѣпо ѥ҅стъ о҅бꙑкъшии҅мъ о҅делѣвати въ рати· ꙁълодѣи҅скоѭ҄ съмрьтиѭ҄ о҄умирати· къ симъ же и҅ дарꙑ о҅бѣштавааше· а҅ дроугоѥ҅ а҅ше чь҆сти о҅тъ цр꙯ѣ и҅ санꙑ прии҅мете· и҅ тъмамі примꙑшл҄ении҆· ласкааше ѧ· ѥ҅гда же не о҅слабѣшꙙ и҅скоушениѥ҅мтѣм꙽· въ дроугꙑи обраꙁъ о҄умꙑшлениꙗ҆ прѣи҅де· ранами и҅ съмрь҆ть҆ми и҅ мѫками беꙁмѣрънами· досаждаа҅ше и҅мъ· о҅нъ же сица словеса глаголаа҅ше· а҅ мѫченича кака· поч꙽то рече ль҆стиши нꙑ ѡ҄ богобор꙽че· о҅тъстѫпити о҅тъ ба꙯ живааго· ти работати бѣсомъ пагоубънꙑи҅мъ· прѣдълагаѧ намъ своꙗ благаꙗ҆· что можеши толико дати· ѥ҅лико тъштиши сꙙ о҅тꙙти· ненавиждѫ такого дара тъштетѫ и҅мѫшта· не приѥ҅мл҄ѫ чь҆сти матере нечь҆стиꙗ· дарꙑ ли даѥ҅ши о҅стаѭ҄штꙙѧ· славѫ ли о҅стаѭ҄штѫѭ҄· цѣсареви ли твориши ꙁнана· нъ о҅тъ истоваа҅го цр꙯а о҅тъводиши· почто малꙑ глагол҄ꙙ мало даѥ҅ши о҅тъ мира сего· о҅ в꙽семь҆ мирѣ мꙑ небрѣжемъ· не сѫтъ намъ тъчь҆на видимаа желаѥмꙑѧ надеждꙙ· видиши ли небо се· коль҆ добро ѥ҅стъ видѣти и҅ коль велико· и҅ ꙁемь҆ѭ҄ колика ѥ҅стъ·

[0201] и҅ вь҆са ꙗ҅же на н҄еи҆ чоудь҆на· ничтоже о҅тъ вь҆сего того тъчь҆но ѥ҅стъ· блаженъства праведънꙑи҅хъ· си бо мимоходꙙтъ· а҅ наша прѣбꙑваѭ҄тъ· ѥ҅динъ даръ желѣѭ҄ вѣнь҆ць праведь҆нꙑи҆· ѥ҅динѫ славѫ хоштѫ видѣти· и҅ цѣсарествиѥ небесь҆ноѥ· ꙁѣло любь҆ѭ҄ вышь҆нѫѭ҄ честь҆· мѫкꙑ сꙙ боѭ҄ г҄еѡ҄нь҆скꙑѧ· о҄устрашаѭ҄ сꙙ о҅ного о҅гн҄ѣ· а҅ прѣтимаа҅го вами не боѭ҄ сꙙ·

[0202] ꙗ҅ко клеврѣтъ ми ѥ҅стъ о҄умѣѥ҅тъ говѣти· небрѣгѫштиїхъ о҅ коумирѣхъ· стрѣлꙑ о҅трочиѧ имамъ ранꙑ вашꙙ· тѣло бо биѥ҅ши· ѥ҅же а҅ште дрь҆ꙁѣ сътрь҆питъ· славь҆нѣѥ вѣнь҆чаѥ҅тъ сꙙ· а҅ште ли напрасно о҄умь҆ретъ· о҅тидетъ и҅ꙁбꙑвъ сѫдии нѫждь҆нꙑи҅хъ· ции слоужь҆бѫ тѣлесънѫ прѣи҅мъше· ѥ҅ште и҅ дш꙯ами власти покоушаѥ҅те сꙙ· ции б꙯а нашего вꙑшь҆ши сꙙ творите· и҅ послѣдь҆н҄еѥ҅ досаждениѥ о҅тъ насъ прии҅мъше негодоуѥте· и҅ страшьньіи҅ми сими мѫками прѣтите· грѣхъ на нꙑ носꙙште·

[0203] благовѣриѥ· нъ не страшивомъ прѣтіте· ни о҄ужасънꙑи҅мъ· ни пристрашь҆нꙑмъ· по божиї же люб꙽ви ѥ҅се мꙑ· и҅ на колеси привꙙꙁани бꙑти готови· и҅ вꙙꙁани бꙑти и҅ жегоми· и҅ вь҆сѣкъ о҅браꙁъ мѫкꙑ приѧ҅ти· ѥ҅гда же си слꙑша величавꙑи҆ о҅нъ и҅ сверѣпꙑи҆· не сътръпѣвъ дръꙁости мѫжь҆· прѣвъꙁвь҆рѣвъ ꙗростиѭ҄· съматра꙽ше коѥ҅ би примꙑшл҄ениѥ҅ и҅ꙁобрѣсти· да би длъгѫ и҅ лютѫ и҅м꙽·

[0204] сътворилъ съмрьть· о҅брѣте же о҄умꙑшл҄ениѥ҆· съмотрите же како ѥ҅стъ люто· съмотривъ бо ѥ҅стъство тоѧ ꙁемьѧ· ꙗ҅ко стоудень҆ велика ѥ҅стъ вь н҄еи· и҅ година врѣмене ꙗ҅ко ꙁимна· ношть҆ съглꙙдавъ вь҆ н҄еи҅же паче лютость҆ бꙑваѥ҅тъ· нъ и҅ сѣвероу тъгда въ тѫ ношть҆ вѣѭ҄штоу· повелѣ вь҆сѣхъ о҅бнажьше·

[0205] на ꙗ҅снѣ посрѣдѣ града съмрь҆ꙁъшемъ сꙙ о҄умрѣти· о҅баче вѣсте ѥ҅лико васъ и҅скоусисте ꙁимѫ· ꙗ҅ко тꙙжекъ ѥ҅стъ о҅браꙁъ тоѧ мѫкꙑ· нѣстъ бо и҅нѣмъ о҄укаꙁати нъ и҅скоушь҆шиїмъ҆· тѣло бо вь҆ стоудень҆ въпадъ· ꙁапрь҆ва о҄убо вь҆се о҅синꙗѥ҅тъ· съсѣдаѭ҄шти сꙙ крь҆ви· потомвъꙁмѫштаѥ҅тъ сꙙ· и҅ въскꙑпитъ· ꙁѫбомъ ꙁꙑбь҆ѭ҄штемъ сꙙ· жиламъ съгръждаѭ҄штемъ сꙙ· и҅ вь҆семоу тѣлоу невол҄еѭ҄ сълꙙцаѭ҄штоу сꙙ· болѣꙁнь҆ же напрасна и҅ люта и҅ неи҅ꙁдрічема· до самѣхъ о҄удовъ доходꙙшти· болѣꙁнь҆но творитъ· мраꙁимꙑи҅мъ чоуи҅ство· потомь҆ краи о҅тъпадаѭ҄т· тѣла· ꙗ҅коже о҅гн҄емгорѫштем· о҅тъгонима бо топлота о҅тъ конецъ тѣла· и҅ въбѣгаѭ҄шти въ глѫбинѫ чꙙсти· о҅ть҆ н҄ихъже о҅тъстѫпила· мрь҆твꙑ о҅ставьꙗ҅ѥ҅тъ· а҅ вь҆ н҄ꙙже въстѫпаѥ҅тъ болѣꙁни въноситъ· по малоу съмрь҆ти находꙙшти мраꙁом· тъгда о҄убо прісѫждени бꙑшꙙ на ꙗ҅снѣ вь҆сѫ ношть стоꙗти· ѥ҅гда вѣтръ лютъ сѣверъ вѣꙗ҅ше не прѣстаѧ· ѥ҅ꙁеро же бѣ о҅ н҄емже и҅ градъ сътворенъ бꙑстъ· вь҆ н҄емь҆же си истрадаа҅хѫ ст꙯ии҆· ꙗ҅коже се пол҄е сътворено бѣ·

[0206] кон҄емъ тешти· то творь҆шоу мраꙁꙋ ѥ҅го и҅ съмръꙁъше сꙙ велми· пѣши и҅ съноуꙁни по н҄емоу хождаа҅хѫ· рѣкꙑ же прісно текѫштꙙ сташꙙ помръꙁъшꙙ· мꙙкъкоѥ҅ же ѥ҅стъство водь҆ноѥ҅· камениѥ подраживо прѣтвори сꙙ· сѣверъ же лютъ вѣѧ вь҆се вь҆ н҄емже дш꙯а бѣ на мр꙽ть҆ рѣа҅ше· тъгда о҄убо слꙑшавъше повелѣниѥ҅· съмотри же ми вь҆ се мѣсто· непобѣдимоѥ҅ же мѫжь сь радостиѭ҄· о҅тъвръгъ къждо и҅ послѣдь҆н҄ѫѫ срачицѫ къ съмрь҆ти мраꙁь҆нѣи҅ и҅дѣа҅хѫ· ꙗ҅коже се богатъство грабити· сами себе поо҄уштаѭ҄ште и҅ глагол҄ѫште· ѥ҅да съ риꙁъ съвлачимъ сꙙ· нъ ветъхаго чловѣка о҅тълагаѥ҅мъ· тьлѣѥ҅маа҅го похоть҆ми прѣль҆сти· хвалимъ тꙙ г꙯и съ сеѭ҄ риꙁоѭ҄· и҅ грѣхъ съ себе съвлачꙙште· пон҄еже ꙁа ꙁ꙽миꙗ҆ о҅блѣкохомъ сꙙ ха꙯ дѣл҄ьма съвлѣцѣмъ сꙙ· не моꙁѣмъ риꙁъ штꙙдѣти ꙁа породѫ ѭ҄же погоубихомъ· ч꙽то въꙁдамъ гв꙯и· съвлѣченъ бꙑстъ и҅ нашь г꙯ь·

[0207] ч꙽то ѥ҅стъ велико рабови тожде подъѧ҅ти ѥ҅же и҅ г꙯ь· паче же и҅ самого г꙯а мꙑ ѥ҅смъ съвль҆къшеи· о҅и҅ми бо дръꙁнѫшꙙ сътворіти· о҅ни съвлѣкошꙙ и҅ раꙁдѣлишꙙ риꙁꙑ· вел꙽мі о҄убо напсанѫ нашѫ хоулѫ· собоѭ҄ о҅ставимъ· люта ѥ҅стъ ꙁима нъ сладъка порода· болѣꙁньно съмрьꙁениѥ· нь҆ сласть҆нъ покои· мало дож꙽дѣмъ· и҅ лоно а҅враа҅ма патриа҅рха покрꙑѥтъ нꙑ· ѥ҅дноѭ҄ ноштиѭ҄ вь҆сь҆ вѣкъ и҅ꙁмѣнимъ· сь҆жь҆жена бѫди нога· да въи҅нѫ сь҆ а҅гг҄елꙑ ликоуѥ҅тъ·

[0208] о҅тꙙта бѫди рѫка· да и҅матъ дръꙁновениѥ· къ владꙑцѣ въꙁдѣа҅ти сꙙ· колико о҅тъ нашихъ о҅и҅мъ· на рати падошꙙ· цр꙯оу тьлѣнь҆ноуо҄умоу приꙗ҅ꙁнь҆ хранꙙште· мꙑ же ꙁа приꙗ҅ꙁнь҆ и҅стовааго цр꙯ѣ·

[0209] живота сего не прѣдамъ ли· колико ꙁълодѣи҅скѫ сьмрь҆ть҆ приѧ҅шꙙ· ѧ҅ти бꙑвъше о҅ неправь҆дахъ· мꙑ же по правь҆дѣ не сътрь҆пимъ ли· съ҆мрьти не о҄уклонимъ сꙙ ѡ҄ сь҆вои҅нꙑ· не дадимъ ꙁаждꙙ диꙗ҅волови· пль҆ти сѫтъ не поштꙙдимъ·

[0210] пон҄еже бо вь҆сѣко о҄умрѣти ѥ҅стъ· о҅умрѣмъ да о҅живемъ· да бѫдѫтъ жрь҆тва тѣлеса наша· прѣдъ тобоѭ҄ г꙯и· и҅ да приѧ҆ти бѫдемъ· ꙗ҅коже жрь҆тва жива благоприѧтъна тебѣ· стоудениѭ҄ сеѭ҄· вь҆сежегоми· добро приношениѥ· ново вь҆съжежениѥ· не о҅гн҄емь҆ ни стоудениѭ҄ жь҆ремо· Си словеса о҄утѣшьнаꙗ· подаваѭ҄ште дроугъ дроугоу· и҅ дроугъ дроуга поо҄уштаѭ҄ште· ꙗ҅коже се страждѫ на рати творꙙште· ношть҆ проваждаахѫ·

[0211] трьпꙙште страсть· добл҄ьно радоуѭ҄ште сꙙ· о҅ надѣѥ҅мꙑи҅хъ· рѫгаѭ҄ште сꙙ противънꙋо҄умоу· ѥ҅д꙽на же бѣ молитва вь҆сѣхъ· Четꙑре десꙙте вьнидохомъ въ подвигъ сь· м꙯ вѣньчани бѫдѣмъ владꙑко· да не о҅станетъ ни ѥ҅динъ же о҅тъ чисмене· чьстьно ѥ҅стъ чисмꙙ ѥ҅же почелъ ѥ҅си· четꙑрь҆ми десꙙтꙑ дь҆нии поста· и҅м꙽же вь҆ꙁакониѥ҆ вь҆ниде миръ· Четꙑр꙽ми десꙙтꙑ дьнь҆ми постомъ· и҅лиꙗ а и҅ꙁискавъ г꙯а видѣлъ· молитва же тѣхъ така бѣ· ѥ҅динъ же о҅тъ чисмене о҅слабѣвъ· противѫ лютꙑи҅мъ бѣжавъ о҅тиде· сѣтованиѥ беꙁмѣрно ст꙯ꙑи҅мъ· о҅ставилъ мол҄ениꙗ и҅хъ г꙯ь· бес конь҆ца бꙑти· поставь҆ѥ҅нꙑ бо стрѣшти мѫченикꙑ· блиꙁъ нѣк꙽де въ бан҄и грѣѥ҅мъ· съмотрааше бѫдѫштаа҅го· готовъ приѥ҅мл҄ꙙ о҅тъ о҅и҅мъ прибѣгаѭ҄штии҅хъ къ н҄емоу·

[0212] нъ и҅ ѥ҅ште бо и҅ то примꙑшл҄ено бꙑстъ· бан҄ѣ блиꙁъ· скорѫ помошть҆ прибѣгаѭ҄штии҅мъ подаваѭ҄шти· и҅ то ꙁьлодѣи҅ми· лѫкав꙽но примꙑшл҄ено бꙑстъ· такого мѣста и҅ꙁъо҅брѣсти· на н҄емъже готовоѥ о҄утѣшениꙗ о҅слабѣа҅ше· трь҆пѣниѥ подвиꙁаѭ҄штиїхъ сꙙ· то славь҆нѣи҅шꙙ ꙗ҅ь҆ꙗ҅ше· трь҆пѣниѥ мѫченик꙽·

[0213] не тъ бо ѥ҅стъ трь҆пѣливъ и҅же трѣбовании недои҅матъ· нъ и҅мѣѧи҆ о҅билиѥ· ти въ страдании҆ трь҆пꙙ· ҅Егда же о҄убо они подвиꙁаа҅хѫ сꙙ· о҅нъ же блюдѣаше·

[0214] събѫдѫштеѥ҅ сꙙ видѣ видѣниѥ дивь҆но· силꙑ нѣкꙑѧ съ небесъ съходꙙштꙙ· и҅ ꙗ҅коже се о҅тъ цѣсара· дарꙑ велиѧ о҅и҅момъ раꙁдаваѭ҄ште· вь҆сѣмъ же дарꙑ даꙗ҅хѫ· ѥд꙽ного же тъчь҆ѭ҄ о҅ставишꙙ бе чь҆сти· недостои҅на рекше· сѫшта небесъскꙑи҅хъ чь҆стии҆· и҅же а҅биѥ противѫ болѣꙁни не сътрь҆пѣвъ· къ ратънꙑи҅мъ о҄убѣже· люто видѣниѥ҅ праведънꙑи҆мъ· вои҅нъ о҄ушидь҆ храбърꙑи҆· плѣньникъ о҅вь҆чꙙ хв꙯о· ꙁвѣроꙗ҅димо· а҅ ѥ҅же о҅ка꙽нѣѥ· ꙗ҅ко и҅ небесь҆нꙑѧ жиꙁни погрѣши сꙙ· и҅ ни сеѧ҅ же наслади сꙙ· а҅биѥ же прикосновении҆ топлотꙑ· пльти ѥ҅го растаа҅въши· любꙙи҅ же жиꙁнь҆ съпаде сꙙ· беꙁакон꙽новавъ вътъште· а҅ стражь҆ ѥ҅гда видѣ ѥ҅го о҄уклон҄ьша сꙙ· и въ бан҄ѫ тек꙽ша· вь҆ мѣсто о҅тъбѣгъшааго· самь҆ сꙙ о҄устрои҅лъ· и҅ съвръгъ риꙁꙑ къ нагꙑи҆мъ сꙙ примѣси· а҅ вь҆пиѧ тожде ꙁъваниѥ свꙙтꙑихъ· кръстиꙗнъ ѥ҅смъ· и҅ напрасніѥмъ прѣложениꙗ· чоудо сътворилъ ꙁърꙙштии҅мъ· чисмꙙ же напль҆нилъ· и҅ печаль҆ бꙑвъшѫѭ҄· о҅ о҄убѣжавь҆шиїмъ приложениѥмъ своимъ о҄утѣшилъ· подраживъ борь҆цꙙ прѣдъпль҆чьнꙑѧ· ции въ прь҆вѣѣмь҆ штитѣ падъшааго а҅биѥ напльн҄ѣа҅тъ трѫтъ· да не чело и҅хъ въꙁмѫтитъ сꙙ· падъшии҅мъ· таково же и҅ о҅нъ сътворилъ· видѣ небесъска꙽ чоудеса· поꙁна и҅стинѫ· прибѣже къ владꙑцѣ· причте сꙙ съ мѫченикꙑ· о҅бновилъ ѥ҅же о҅ о҄ученицѣхъ· о҅тиде и҅ю҄да· и҅ вь҆ниде ꙁа н҄ь матѳиꙗ· подражникъ бꙑстъ паулови· сꙑи҆ вь҆чера гонител҄ь· дьнесь҆ е҅уа҅гг҄ел҄истъ· съвꙑше и҅ сь҆ ꙁъваниѥ приѧтъ· не о҅тъ чловѣкъ· ни чловѣкомъ вѣрова· въ имꙙ г꙯и и҅соу х꙯а крь҆сти сꙙ вь҆ н҄ь· не о҅тъ паула нъ своѥ҅ѭ҄ вѣроѭ҄·

[0215] не въ водѣ· нъ въ своѥ҆и крь҆ви· и҅ тако дь҆нии начинаѭ҄штоу· ѥ҅дначе дꙑхаѭ҄ште о҅гню прѣдани бꙑшꙙ· и҅ о҅стань҆ци о҅гн҄ьніи҆· вь҆ рѣкѫ вь҆сꙑпани бꙑшꙙ· да вь҆сеѭ҄ твариѭ҄· прои҅детъ блаженꙑи҅хъ страсть҆·

[0216] на ꙁеми подвигошꙙ сꙙ· стоудень҆ сътрь҆пѣшꙙ· о҅гню прѣдани бꙑшꙙ вода и҅хъ приѧ҅тъ· тѣхъ ѥ҅стъ гласъ· прои҅дохомъ сквоꙁѣ о҅гн҄ь и҅ водѫ· и҅ їꙁведе насъ на прохлаждениѥ· Сии сѫтъ о҅бь҆мъшии нашѫ странѫ· ꙗ҅коже се сꙑнове чꙙсти· въꙁбран҄ѣѭ҄ште нашествиꙗ҆ ратънꙑи҅хъ· не въ ѥ҅д꙽номъ мѣстѣ сꙙ ꙁатворьше· нъ въ многа мѣста сѫште· и҅ многа о҅течь҆ства о҄украшь҆ше· и҅ славно ѥ҅стъ· не по ѥ҅д꙽номоу раꙁдѣл҄ени бꙑв꙽ше приѥ҅мь҆ѭ҄штии҅мъ· нъ раꙁмѣшени бꙑвъше въкоупѣ ликоуѭ҄тъ· ҆Ѡле чоудо· ни м꙽н҄е сѫтъ чисменемъ· ни множаи҅ше бꙑваѭ҄тъ· а҅ште и҅ на р꙯ и҅хъ раꙁдѣлиши· своѥ҅го чисмене не и҅ꙁлаꙁꙙтъ· а҅ште въ ѥ҅д꙽но сьбереши м꙯· и҅ тако прѣбꙑваѭ҄тъ по е҅стъствоу о҅гн҄ьноуо҄умоу· о҅гн҄ь бо и҅ къ вь҆жагаѭ҄штоуо҄умоу прѣстѫпаѥтъ· и҅ весь҆ ѥ҅стъ о҄у и҅мѫштааго· и҅ четꙑре десꙙте· и҅ в꙽си сѫтъ въкоупѣ· и҅ в꙽си сѫтъ о҄у когожде· не ꙁавидꙙштеѥ благодѣа҅ниѥ· неи҅ꙁдаѥ҅маа благодѣть҆· готова помошть крь҆стьꙗ҅номъ· съборъ мѫченикъ· вои҅ни побѣдотворци· ликъ славословꙙштии҅хъ· колико сꙙ бꙑ троудилъ да бꙑ нѣкако о҅брѣлъ· понѣ ѥ҅дного ꙁа тꙙ молꙙшта г꙯а· м꙯ сѫтъ съглас꙽но молитвѫ въсꙑлаѭ҄ште· и҅деже д꙽ва ѥ҅ста и҅ли г꙯ събь҆рани· о и҅мени гн꙯и тоу ѥ҅стъ посрѣдѣ и҅хъ· а҅ и҅деже м꙯ кто о҄уже притъ·

[0217] ꙗ҅ко нѣстъ бж꙯иѥ тоу пришествиѥ· ҅Иже скрьбитъ къ четꙑремъ десꙙтемъ да прибѣгаѥ҅тъ· и҅же сꙙ веселитъ к꙽ н҄имъ прітѣкаѥ҅тъ· о҅въ да и҅ꙁбѫдетъ печали· а҅ сь҆ да поштꙙдитъ сꙙ веселиѥ ѥ҅го· с꙽де жена вѣрна ꙁа чꙙдъ молꙙшти приходитъ· о҅ходꙙштоу мѫжеви· ꙁа въꙁвраштениꙗ молꙙшти· недѫгоуѭ҄штоуо҄умоу съпасениѥ· Съ мѫченикꙑ да бѫдѫтъ прошениꙗ ваша· ю҄ношꙙ да тъч꙽никꙑ подражаѭ҄тъ· о҅т꙽ци же да помолꙙтъ сꙙ тацѣхъ о҅трокъ о҅ть҆ци бꙑти· а҅ матери добрꙑ матере повѣсть да вꙑкнѫт꙽·

[0218] мати ѥд꙽ного блаженꙑи҅хъ· тѣхъ видѣвъши прокꙑи҆хъ· о҄уже стоудениѭ҄ о҄умеръшꙙ· а҅ своѥ҅го и҅наче дꙑхаѭ҄шта· ꙁа силоѭ҄ и҅ ꙁа сътрь҆пѣниѥ лютꙑи҅хъ· о҅ставь҆ꙗ҅ѭ҄штемъ ѥ҅го кнꙙꙁемъ· ꙗ҅коже могѫшта нѣкако раꙁмꙑслити· сама свои҅ма рѫкама вь҆ꙁем꙽ши на рамо· въꙁложи на кола· на н҄ихъже прочии иже лежꙙште· на о҅гн҄ь веꙁоми бѣа҅хѫ· по и҅стинѣ мати мѫченича· не и҅споусти бо сль҆ꙁѫ немоштьнѫѭ҄· ни и҅ꙁвѣштала ничь҆соже· ни сь҆мѣрено ни недостои҅но врѣмени· нъ и҅ди рече ѡ҄ сн꙯оу на добръи҆ пѫть҆· съ тъчникꙑ свои҅ми и҅ съ дроугꙑ свои҅ми· не о҅тълѫчи сꙙ лика· не покажи сꙙ послѣжде и҅нѣхъ владꙑцѣ по и҅стинѣ· добра корене добра же и҅ лѣторасль҆· покаꙁа доблаꙗ мати· ꙗ҅ко о҄учении҅ми благꙑѧ вѣрꙑ вь҆скрь҆мила и паче· неже млѣкомъ· о҅нъ же тако въскръмь҆ѥ҅нъ бꙑвъ· сице посланъ бꙑстъ о҅тъ благовѣрнꙑѧ матере· а диꙗ҅волъ о҅тиде посрамь҆ѥ҅нъ· Вь҆сѫ бо тварь҆ двигнѫвъ на н҄ихъ· въсѫ о҅брѣте побѣдимѫ доброѭ҄ дѣтѣлиѭ҄ мѫжь҆· ношть҆ лютовѣтрь҆нѫ· ꙁемь҆ѭ҄ ꙁимнѫ· и҅ часъ врѣмени о҅бнажениѥ тѣлесъ· ѡ҄ле ликъ ст꙯ъ· ѡ҄ле сьнемъ свꙙштенъ· ѡ҄ле трѫтъ непобѣдимъ· ѡ҄ле о҅бь҆штиї хранител҄е рода чловѣчь҆скааго· добри о҅бь҆шть҆ници печали· съпоспѣшници мольбꙑ· ꙁвѣꙁдꙑ вь҆сел҄енꙑѧ· цвѣти црь҆къвьнии҆· Васъ не ꙁемл҄ѣ покрꙑла· ннебо приѧтъ· о҅твръꙁошꙙ врата раи҅скаꙗ· достои҅но видѣниѥ҆ воѥ҅мъ· а҅гг҄ел҄ьскꙑи҆мъ· достои҅но патриа҅рхомъ· пророкомъ правь҆д꙽никомъ· мѫжи вь самомъ цвѣтѣ ю҄ности· о҅ житиї небръгъше· паче родител҄ь· паче чꙙдъ г꙯а вь҆ꙁлюбь҆ше· самого житиꙗ раштениѥ носꙙште· прѣꙁь҆рѣшꙙ врѣменънѫѭ҄ жиꙁнь҆· да прославꙙтъ б꙯а· въ оудѣхъ свои҅хъ· поꙁориште бꙑвъшѫ мирови· и҅ а҅гг҄еломъ и҅ чловѣкомъ· съпадъшии҅хъ вь҆ꙁдвигошꙙ· сѫмнꙙштиїхъ сꙙ о҄утврь҆дишꙙ· благовѣрь҆нꙑи҅мъ желаниѥ соугоубишꙙ· ѥ҅днѫ побѣдѫ вь҆си благѫѭ҄ вѣрѫ вьꙁдвигошꙙ· ѥ҅дінѣмъ же и҅ вѣньцемъ· правдꙑ о҄украсишꙙ сꙙ· о҅ х꙯ѣ їс꙯ѣ г꙯꙯꙯и нашемъ· ѥ҅моуже слава и҅ дръжава· вь҆ вѣкꙑ вѣкомь а҅мин ⁘

[0219]   мѣсꙙца марта въ ї꙯ мѫка ст꙯ааго кодрата и҅ и҅же сь н҄имъ ⁘ Отъ многъ и҅ раꙁличенъ градъ· похꙑштеномъ бꙑвъшемъ крьстиꙗ҅номъ· вь҆ врѣмена дек҄иꙗ цр꙯а и҅ о̑уа҅лериꙗ҅на·

[0220] и҅ ведомомъ бꙑвъшемъ вь никомидиискꙑи градъ вуѳиниѧ· и҅ вь ть҆мьницѫ въвръженомъ бꙑвъшемъ· и҅ съ вьсѣцѣмъ о̑утврь҆ждении҅мъ· блюдоми бѣа҅хѫ на въпрашаниѥ҆· да а҅ште рачꙙтъ жрътвъно ꙗ҅сти· то беꙁ мѫкъ о҅тъпоуштени бꙑвъше·

[0221] пакꙑ въ своѥ къждо и҅хъ и҅детъ о҅течь҆ство· страхоу же многоу сѫштоу въ градѣ крьстьꙗ҅номъ· паче же· и҅м꙽же въ к҄есарии҆· декиоу цр꙯ю прѣбꙑвати· о҅ви о̑убо бѣжаа҅хѫ въ горꙑ· о҅ви же на селѣхъ сѫште таꙗ҅хѫ сꙙ· и҅скоусь҆нии҅ же и҅ добии хс꙯ови раби· съ о̑уп꙽ваниѥмъ въ градѣ прѣбꙑваа҅хѫ въ мноꙁѣ радости·

[0222] о҅жидаѭ̑ште· да некъли нѣкъгда и҅ ти съподобꙙтъ сꙙ прославити б꙯а· ѥ҅динъ же о҅тъ тѣхъ сꙑ· блаженꙑи кодратъ· връстоѭ̑ и҅ добротоѭ̑ и҅ родомъ· и҅ богатъствомъ и҅ ѥ҅же вьсего и҅стинь҆нѣѥ҆· богочь҆стиѥмъ о̑украшенъ· приходѧ къ тъмничьноуо̑умоу· стражоу· и҅ къ вои҅номъ даѧ и҅мъ много ꙁлато· беꙁъ соумь҆нѣниꙗ ꙁатворенѣи҆ тоу братии слоужаа҅ше· комоуждо и҅хъ потрѣбъноѥ приносꙙ· и҅ дръꙁѣи҅шѧѧ на мѫчениѥ· мол҄ѣше поминати ѥ҅го вь҆ цѣсарь҆ствѣ господьни· а҅ страшивꙑѧ дръꙁꙑ творѣше поо̑уштаѧ ѧ· не боꙗ҅ти сꙙ нъ ати· поминаѧ и҅мъ ꙗ҅ко мноꙁи о҅тъ чл꙯къ· не ль҅гъко· не съ многоѭ̑ болѣꙁниѭ житиꙗ сего о҅тъходꙙште· ни нꙑнꙗшь҆нꙙѧ жиꙁни съподобишꙙ сꙙ· ни тамо покоꙗ полоучишꙙ· и҅ коѧжде болѣꙁни· съдравиѥ҅ съкаꙁаѧ глаголааше· ꙗ҅ко ѥ҅же ꙁа х꙯а троудити сꙙ· паче же ѥ҅же ꙁа н҄ь о̑умь҆рѣти· мъꙁдамногамъ и҅ великамъ ходатаи ѥ҅стъ· Бꙑвъшоу же таковоуо̑умоу дьни· вь҆ н҄ьже прѣдъсѣдъ а҅нѳупатъ въ народѣ· повелѣ привести рабꙑ хс꙯овꙑ на сѫдиште· приведеномъ же и҅мъ бꙑвь҆шемъ прѣдъ н҄ь· рече а҅нѳꙋпатъ къ бж꙯иѥ҅мъ рабомъ· да повѣдаѥ҅тъ къждо васъ своѥ҆ и҅мꙙ· и҅ санъ и҅ о҅тъчь҆ство·

[0223] Блаженꙑи҅ же кодратъ ꙁади ꙁа вь҆сѣми сѣм· не дръжимъ никꙑи҅мъже къ въпрошению̑ а҅нѳоупата· пръвꙑи҆ вь҆сѣхъ· великомъ гласомъ о҅тъвѣштаваа҅ше· крь҆стиꙗ҅ни наричемъ сꙙ· се ѥ҅стъ чоудь҆ноѥ и҅мꙙ наше·

[0224] слава вьсѣхъ насъ и҅ доброродъство ѥ҅дно ѥ҅стъ· раби ѥ҅смъ їс꙯ хс꙯а г꙯а небесъскааго· и҅ невидимааго ба꙯· градъ же комоуждо насъ ѥ҅сть·

[0225] небесъскꙑи ир꙯мсалимъ· вь н҄ьже вь҆селитъ г꙯ь вь҆сꙙ надѣѭ̑штѧѧ сꙙ на н҄ь· да о̑убо о̑уже слꙑша вь҆са наша а҅нѳупате· Анѳупатъ же а҅кꙑ въ ꙁабь҆вении бꙑвъ· о҅ дръꙁости мѫжа того· рече къ слоугамъ· о҅тъчаꙗвъшааго сꙙ о҅ного приведѣте прѣдъ мꙙ·

[0226] да виждѫ что дръꙁость҆ ѥ҅го прио҅брѣте ѥ҅моу· о҅нъ же слꙑшавъ· и҅ прошъдъ сквоꙁѣ народъ самъ прискочи· и҅ ставъ прѣдъ въсѣми· и҅ прѣкръстивъ сꙙ рече къ а҅нѳоупатоу·

[0227] самъ придохъ а҅нтоупате прѣдъ тꙙ· прѣдъборникъ бꙑвъ дроужинѣ своѥ҅и҆· противѫ о҅ть҆цоу твоѥ҅моу диꙗ҅волоу· въскорѣ о̑убо твори ѥ҅же хоштеши· да о̑увѣси о҅тъ и҅скоуса сего· ꙗ҅ко хс꙯ови ѥ҅смъ вои҅ни· и҅ приꙁꙑваниѥ҅мъ владꙑкꙑ нашего· непобѣдни сѫште о҅ къꙁнехъ· вои҅на твоѥ҅го сотонꙑ· стои҅мъ противѫ крѣпꙙште сꙙ· Анѳупатъ рече·

[0228] глагол҄и о҅тъчаа҅не и҅мꙙ своѥ҆ пръвоѥ҆· и҅ прилоучаи· Ст꙯ъї кодратъ рече· рѣхъ ти ꙗ҅ко крь҆стиꙗ҅нъ ѥ҅смъ· и҅ а҅ꙁъ и҅ вь҆си сии҆· ѧ҅же видиши братиѭ̑ моѭ̑· прилоучаꙗ҅ же не и҅мамъ нъ раби гн꙯и ѥ҅смъ· се ѥ҅стъ наше доброродь҆ство· ҅Анѳупатъ рече· не достои҅тъ ти кръстиꙗ҅ноу сꙙ нарицати· ѥ҅л꙽ма повелѣниѥ҆ непобѣдимꙑи҅хъ цр꙯ъ· о̑умараѥтъ тꙙ· виждѫ же тꙙ и҅ доброличь҆на· и҅ рѣчива ꙁѣло·

[0229] да о̑убо послоушаи мене дроуже· и҅ вь҆ꙁвѣштѫ о҅ тебѣ къ цѣсароу· и҅ старѣи҅шинъскꙋмоу саноу бѫдѫ ти ходатаи҆· тъчь҆ѭ̑ а҅ште бг꙯ꙑ благодарь҆ствиши· прѣблаженꙑи҅ же мѫченикъ хс꙯овъ кодратъ рече а҅нѳупате· не ѫ҅родъствоуи богꙑ гл꙯ꙙ· не бо сѫтъ бꙁ꙯и мноꙁи· нъ ѥ҅динъ богъ о҅тецъ· о҅тъ н҄егоже вь҆са· и҅ ѥ҅динъ г꙯ь і꙯с х꙯с· и҅м꙽же вь҆са·

[0230] Анѳупатъ речꙙ· сѫтъ о̑убо множаи҅ши бꙁ꙯и· цр꙯ъ же ꙁаповѣда двѣма на десꙙте жрь҆ти богома· и҅м꙽же повинѫти сꙙ подобаатъ· и҅ поклонити· Ст꙯ꙑи кодратъ съ дръꙁновениїмъ великомъ гласомъ въꙁъпи гл꙯ꙙ· не добро ѥ҅стъ многомъ богомъ бꙑти· ѥ҅динъ богъ да бѫдетъ· ѥ҅динъ цр꙯ъ· Тъгда а҅нѳупатъ раꙁгнѣвавъ сꙙ повелѣ и сьвлѣшти· и҅ на дь҆стѣ протгъше бити и жилами соуровамі глагол҄· повѣждъ си и҅мꙙ· о҅номоу же не о҅тъвѣштаваѭ̑штоу· въпрашааше слꙋгꙑ а҅нѳупатъ· что и҅мꙙ ѥ҅моу ѥ҅стъ· о҅ні же рѣшꙙ кодратъ· нъ и велика рода ѥ҅стъ·

[0231] а҅нѳупатъ рече поштꙙдите и҆· и҅ въставите и о҅тъ дрѣва· и҅ рече к н҄емоу ч꙽то се сътвори намъ· поч꙽то прокоуди чинъ свои҆· и҅ приꙁъвавꙑ и҆ блиꙁъ себе рече к н҄емоу· поч꙽то санъ свои и҅ родъ о҅ставивъ· къ соуѥ҅ть҆нѣи҆ крь҆стиꙗ҅нь҆стѣ вѣрѣ пристѫпи·

[0232] Блаженꙑи҅ же кодратъ рече· а҅ꙁъ бърахъ пріпадати въ домъ бога моѥ҅го паче· некъли жити въ жилиштихъ грѣшънꙑи҅хъ· ҅Анѳоупатъ рече послоушаи҆ мене и҅ пожь҆ри богомъ· да не ꙗ҅ко ꙁълодѣи ꙁьлѣ о̑умь҆реши· Ст꙯ꙑи҆ кодратъ рече· блаженъ ѥ҅стъ мѫжъ и҅же не и҅детъ на пѫть нечь҆стивꙑихъ· и҅ на сѣдалишти пагоубънꙑи҅хъ не сѣде· нъ бѫдетъ въ ꙁаконѣ гн꙯и волꙗ ѥ҅го· перинии҆· ҆Анѳупатъ рече· не прѣль҆штаи себе кодрате· о҅ вь҆сѣкомъ бо крь҆стіꙗ҅нѣ· каꙁнь҆ цѣсарь҆ска лежитъ· любо о̑убогъ ѥ҅стъ любо богатъ· любо сановитъ любо смръдъ· то ни того поштꙙдитъ сѫдъ·

[0233] ст꙯ꙑи рече· е҅и҆· и҅бо божиѥ писаниѥ҆ гл꙯етъ· нѣстъ рабъ ни свободь҆· нѣстъ богатъ и҅ ніштъ· ни варваръ· ни скѳъ· ни е҅линъ ни жидовинъ· вь҆си бо о҅ господи ѥ҅дино ѥ҅смъ·

[0234] ꙁан҄е мол҄ѫ тꙙ каꙁнь҆ цр꙯ь҆скѫ· и҅ бол҄ѣрь҆скѫ въскорѣ съконь҆чаи о҅ мь҆нѣ· а҅ꙁъ бо крь҆сть҆ꙗ҅нъ· ѥ҅смъ· родъ мои҆ и҅ достои҅нъство съ ст꙯ꙑи҆ми ѥ҅стъ свѣть҆ль҆ство и҅мѫштиихъ· а҅ не о҅тъ чл꙯къ и҅же дь҆несь сѫтъ· а҅ о̑утрѣ не бѫдѫтъ· а҅нѳпатъ рече· послоушаи҆ мене и҅ пожь҆ри· и҅ насꙑштаи҅ сꙙ жиꙁни сеѧ҆ и҅ свѣта сего· и҅ то глагол҄ꙙ а҅нѳупатъ проплака сꙙ съ стенаниим꙽ великомъ· добл҄ии҅ же мѫченикъ кодратъ·

[0235] рече к н҄емоу· не прѣдълагаи҅ ми ꙁмиїнъ оумꙑшлꙗи· и҅ диꙗ҅вол҄ь не проливаи слъꙁъ· пь҆се и҅ въсхꙑшть҆ниче· не и҅маши бо мене прѣль҆стити· раба бж꙯иꙗ· Маѯимъ кнꙙꙁъ рече· пронꙑривꙑи чловѣче· господинъ мои҆ вель҆лѣпꙑи милоуѥ҅тъ тѧ· а҅ тꙑ досаждаѥ҅ши ѥ҅моу· Ст꙯ꙑи кодратъ рече· самъ себе да сꙙ плачетъ· о҅ мь҆нѣ бо нѣстъ трѣбѣ плакати сꙙ· ни миловати· а҅ште ли о̑убо а҅нѳупатъ сѫдитъ· то тꙑ кто ѥ҅си прѣдь҆ н҄имъ вѣштаваѧ҆· довь҆лѣѥ҅тъ намъ си·

[0236] а҅ште ли и҅ тꙑ старѣи҆шина хоштеши бꙑти· то богъ тꙙ проклъни· коментарисии рече· тако ми твои полоучаи владꙑко мои҆ а҅нѳупате· а҅ште сего тако о҅ставиши· то не и҅матъ сꙙ лѣнити и҅ тѣхъ самѣхъ цр꙯ъ о̑укарати· и҅ прио҅брꙙштеши намъ ꙁалаꙁъ не хꙋдъ· Ст꙯ꙑи кодратъ рече· по и҅стинѣ ꙗ҅коже рече бж꙯иѥ писаниѥ· въскѫѭ̑ величашꙙ сꙙ странꙑ· и҅ людиѥ҆ поо̑учишꙙ сꙙ ть҆штетънꙑи҅мъ· прѣдъсташꙙ цр꙯е ꙁемьстии҆· и҅ кнꙙꙁи събрашꙙ сꙙ коупь҆но· о҅ господи и҅ о҅ христосѣ ѥ҅го· се бо и҅ нꙑнꙗ о҅тъ соуѥ҅тънꙑи҅хъ кнꙙꙁъ· рабъ бж꙯иї сѫдъ приѥм꙽ь҆ѥ҅тъ· ҅Анѳупатъ рече· съвлѣкъше беꙁдарь҆ствь҆наа҅го· пакꙑ биꙗ҅те· да въспрꙙнѫвъ повинетъ сꙙ богомъ· и҅ ꙁаповѣдемъ владꙑкъ нашихъ цѣсарь҆· биѥ҅мъ же блаженꙑи҆ глаголаа҅ше· слава тебѣ бж꙯е г꙯и їсх꙯е· ꙗ҅ко и҅ мене грѣшь҆нааго и҅ недостои҅наа҅го съподобілъ ѥ҅си· и҅мене твоѥ҅го ради се вьсе пострадати· да и҅ а҅ꙁъ о̑убогꙑи прич꙽тенъ бѫдѫ къ рабомъ твои҆мъ· любимꙑи҆мъ тобоѭ̑·

[0237] благодарь҆ствоуѭ̑ тꙙ г꙯и· съподоби мꙙ владꙑко· и҅спль҆нити сꙙ ст꙯ааго твоѥ҅го дх꙯а· даждъ ми мѫдрость҆ и҅мѣти· о҅ тебѣ· и҅ непрѣклонънѫ вѣрѫ моѭ̑ съхрани· о̑умѫдри ммѫдростиѭ̑ твоѥ҅ѭ̑· ꙗ҅ко нꙑнꙗ врѣмꙙ ѥ҅же о҅тъ тебе ꙁастѫпь҆ѥ҅ниѥ· нꙑнꙗ врѣмꙙ и҅ꙁвол҄ениꙗ· нꙑнꙗ врѣмꙙ ꙗ҅же о҅тъ тебе помоштъ· о҅свѣти мꙙ и҅ о̑утвръди мꙙ о҅бѣштаниѥ҅мъ твои҆мъ· прии҅ми мꙙ да прославитъ сꙙ и҅мꙙ твоѥ· мноѭ̑ о̑убогꙑи҆мъ рабомъ твои҅мъ· съвръши мꙙ о҅ твоѥ҅мъ и҅мени· и҅ приведи мꙙ къ твоѥ҅моу о҅ть҆цоу·

[0238] и҅сповѣждъ мꙙ прѣд н҄имъ бꙑти ми рабꙋ твоѥ҅моу· е҅и҅ г꙯и їс꙯оу хе꙯ мол҄ѫ тꙙ· съвръши ми течениѥ· биѭ̑штиїмъ же и҅ꙁмѣнив꙽шемъ сꙙ пꙙть҆ кратꙑ· и҅ о҅тънемогъшемъ· кръвь҆ течааше рѣками и҅ съ пль҆тиѭ̑·

[0239] о҅тъ блаженааго мѫченика· ҅Анѳупатъ рече къ ст꙯оуо̑умоу· вѣроуѥ҅ши ли понѣ нꙑн҄ѣ кодрате богомъ· блаженꙑ кодратъ глаголааше· капишта поганъскаꙗ сьребро и҅ ꙁлато· о̑уста и҅мѫтъ и҅ не глагол҄ѫтъ· о҅чи и҅мѫтъ и҅ не о̑уꙁь҆рꙙтъ· о̑уши и҅мѫтъ и҅ не о̑услꙑшꙙтъ· ноꙁдри и҅мѫтъ и҅ не о҅бон҄ѣѭ̑тъ· рѫцѣ и҅мѫтъ и҅ не посꙙжѫтъ· не въꙁгласꙙтъ грътань҆ми свои҅ми· подобь҆ни и҅мъ бѫдѫтъ творꙙштии ѧ· и҅ вь҆си о̑уп꙽ваѭ̑штии на н҄· перинии а҅нѳупатъ рече· ть҆мномъ словомъ хоулиши· мь҆нꙙ ꙁаꙁь҆рѣти· послоушаи о̑убо кодрате и҅ пожь҆ри богомъ· ст꙯ꙑи кодратъ рече· словесемъ ть҆мнꙑи҆мъ добрѣ рече· тъмь҆на бо ти и҅стина сꙙ мнитъ· прѣлесть҆ же свѣтъла· свѣтъломъ о̑убо словесемъ·

[0240] прѣродител҄ьнꙑи҆ми начь҆нѫ гласꙑ· вѣдомо да бѫдетъ тебѣ· ꙗ҅ко богомъ твои҅мъ не жърѫ· и҅ ꙁаповѣди к҄есаровѣ и҅ бол҄ѣрь҆стѣ не повинѫ сꙙ· ꙁан҄е а҅ште хоштеши мѫчити· то твори вол҄ѫ своѭ̑· и҅ скорѣѥ къ небесъскоуо̑умоу цр꙯оу пось҆л҄и мꙙ·

[0241] Анѳупатъ рече· тако ми богꙑ не и҅мамъ тебе поштꙙдѣти· нъ нѣкацѣми мѫками и҅ горь҆коѭ̑ сь҆мрь҆тиѭ̑ погоубь҆ѭ̑ тꙙ о҅каꙗ҅не· дь҆ни о̑уже пришъдъшоу· повелѣ вь҆сꙙ вести ѧ вь темницѫ· повелѣвъ брь҆селиѥ тлъчено подъ хрьбь҆тъ блаженаа҅го мѫченика подосꙑпати· и҅ камꙑ великъ въꙁложити на прь҆си ѥ҅моу· и҅ ноꙁѣ ѥ҅моу въ гладѫ въложити· желѣꙁꙑ же о҅ковати и въсѫдоу· и҅ сътворишꙙ тако ст꙯оуо̑умоу· и҅ небрѣгошꙙ ѥ҅го тако на многꙑ дь҆ни· Блаженꙑи же кодратъ·

[0242] ꙗ҅ко по и҅стинѣ добии страстотръпецъ· доброчь҆стиꙗ· добь҆ѥ сътрьпѣ лютꙑѧ҆ тꙑ мѫкꙑ· и҅ не прѣмѣни сꙙ о҅ть бж꙯иѧ надеждꙙ· Шъдъ же а҅нѳупатъ вь҆ н҄ик҄еи҅скꙑи градъ· повелѣ ст꙯ꙑи҆мъ мѫченикомъ вьслѣдовати· въшъдъ же въ цръкъвиште· и҅ пожъръ коумиромъ· повелѣ прѣдъставити ст꙯ꙑѧ· вь҆ниде же и҅ ст꙯ꙑи҆ кодратъ· ꙗ҅ко нѣкоторꙑи҆ добии вои҆нъ пъваѧ своѥ҅ѭ̑ силоѭ̑· на сьнитиѥ ратьникъ· прѣди и҅дꙑи҆ грь҆дѣ на рать҆никꙑ·

[0243] вь҆ꙁираѥтъ кръстъ на лици покаꙁаѧ҆ о̑устрашаѥ҅тъ ратьничь҆скъ плъкъ· такожде и҅ добии сии҆· прѣдъ вь҆сѣми ст꙯ꙑи҅ми и҅дѣа҅ше· свѣтъло вь҆се лице и҅ силно покаꙁаѧ· и҅ ѫ҅ꙁꙑ о҅блежꙙштна н҄емъ· а҅кꙑ о̑утварь҆ многоцѣн꙽нѫ и҅мꙑ на себѣ велічааше и҅ радоваа҅ше сꙙ· ꙗ҅коже чоудити сꙙ е҅линъскꙑи҆мъ философомъ· крь҆сть҆ꙗ҅нь҆стѣи мѫдрости и҅ трь҆пѣнию̑· и҅ славити бога глагол҄ѫштемъ· по и҅стинѣ велика ѥ҅стъ вѣра крь҆стиꙗ҅нъска· ꙗ҅коже и҅ многомъ о҅тъ н҄ихъ вѣровати богоу·

[0244] ҅И ѥ҅гда сташꙙ прѣдъ а҅н꙽ѳупатомъ· о̑умоли ст꙯ꙑи кодратъ слоугꙑ· да того прьвѣѥ слоугꙑ вь҆ведѫтъ· вь҆веденоу же ѥ҅моу бꙑвъшоу прѣдъ а҅нѳупата· рече а҅нѳупатъ къ ст꙯оуо̑умоу· пожь҆ри богомъ·

[0245] Ст꙯ꙑи кодратъ рече· рабъ а҅ꙁъ христоса рекъшааго· боꙁи и҅же нб꙯се и҅ ꙁемл҄ꙙ не сътворь҆шꙙ· да погꙑбнѫтъ· ҅Анѳоупатъ рече· пожри кодрате· мѫченикъ рече· не жърѫ рѣхъ ти о̑убо ꙗ҅ко хс꙯овъ робъ ѥ҅смъ· ҅҅Анѳупатъ глагола· повинѫти ти сꙙ подобаа҅тъ ꙁакономъ цр꙯емъ· а҅ не хс꙯оу твоѥ҅моу ꙗ҅коже гл꙯еши· Ст꙯ꙑи кодратъ рече· Аꙁъ цр꙯оу моѥ҅моу хс꙯оу повиноуѭ̑ сꙙ· а҅ не чловѣкомъ не вѣдѫштии҅мъ б꙯а· молити сꙙ о̑убо ꙁа н҄ꙙ повелѣно ѥ҅стъ намъ ѥ҅стъ· да некли о҅братꙙтъ сꙙ и҅ прии҅мѫтъ о̑увѣдѣниѥ и҅стинꙑ· жръти же коумиромъ никакоже· ҅Анѳупатъ рече· да а҅ште о̑убо молиши сꙙ ꙁа цр꙯ꙙ· то подоба ти ѥ҅стъ и҅ повелѣниѥ҅мъ и҅хъ повиновати сꙙ· пишетъ бо сꙙ· етъдати кесарово к҄есареви· и҅ бж꙯иѥ богоу· Ст꙯ꙑи кодратъ рече· ꙁа село моѥ҆ и҅скоупихъ сꙙ к҄есароу· и҅ бо꙯у моѥ҅моу подобаа҅тъ ми и҅скоупити сꙙ и҅же о҅ н҄емъ длъгоу· Повелѣлъ же ѥ҅стъ жрьти крь҆стиꙗ҅номъ· лбо ли оумирати не жь҆рѫштемь҆·

[0246] мꙑ же готови ѥ҅смъ ꙁа христосово и҅сповѣданиѥ· не тъчь҆ѭ̑ ѥ҅дноѭ̑ о̑умрѣти· нъ и҅ тꙑсѫштами· Анѳупатъ рече· видиши ли колико множь҆ство крьстиꙗ҅нъ пожръшꙙ бв꙯и· ѥ҅да тѣхъ мнитъ ти сꙙ бꙑти добрѣи҅шоу· Ст꙯ꙑи҆ кодратъ рече· ꙁѣло добрѣи҅ доброродь҆нѣи ѥ҅смъ· ꙗ҅ко не пожръхъ· к꙽де же сѫтъ пожъръшеи· не виждѫ и҅хъ о̑убо· ҅И повелѣ а҅нѳупатъ привести ѧ прѣдъ сꙙ· и҅ ꙗ҅ко ѧ хотѣшꙙ въвести· блаженꙑи кодратъ да не видѣнъ и҅ми бѫдетъ· тако просто стоѧ· рече къ а҅нѳупатоу повели да мꙙ о҅трѣшꙙтъ· о҅трѣшеноу же ѥ҅моу бꙑвъшоу· текъ блаженъи҆ въ цръкъвиште· и҅ вь҆са капишта сътъръ повръже на ꙁеми· видѣвъше же жър꙽ци бꙑвъшеѥ· похꙑшть҆ше и҆ коупно съ вои҅нꙑ· поставишꙙ и҆ прѣдь҆ а҅нѳупатомъ· раꙁг꙽нѣвавъ же сꙙ а҅нѳупатъ· повелѣ и҆ повѣсивъше стръгати· повѣшенъ же бꙑвъ ст꙯ъи начꙙ славити б꙯а· рече к н҄имъ блаженъи҆ кодратъ· ҆Ѡ о҅кании҆ и҅ вь҆сѣко о҅каа҅нии҆· что пострадав꙽ше толь҆ скоро сътѫживъше си о҅тъвръгосте сꙙ влд꙯кꙑ хс꙯а· и҅ сами сꙙ діꙗ҅волоу прѣдасте· не вѣровасте ли бꙑти вь҆скрѣшению̑ мрътвꙑи҅мъ· не вѣсте ли ꙗ҅ко о҅гню нео̑угасаѥмоу бꙑти· и҅ чрьви нео̑усꙑпаѭ̑штоу· и҅ беꙁдьнѣи тинѣ· и҅ прѣи҅сподьн҄ии҆ дь҆бри· кꙑи҆ о҅тъвѣтъ бѫдетъ вамъ· въ славънꙑи҆ и҅ великꙑи҆ дь҆нь҆ пришь҆ствиꙗ сп꙯са насего їс꙯ хс꙯а· раꙁврьꙁѣте о҅чи о̑ума вашего· и҅ видите о҅тъкѫдоу и҅спадосте· и҅ к꙽де падосте сꙙ· цѣсарь҆ство небесъноѥ о҅ставивъше· непотрѣбь҆ноуо̑умоу рабоу вои҅ни ѥ҅сте· и҅же о҅тъшъдъшоу влд꙯цѣ·

[0247] биѥ҅тъ клеврѣтꙑ своѧ· и҅ о̑убиваѥ҅тъ· ѥ҅гоже господинъ пришедъ на полꙑ прѣсѣчетъ· и҅ раꙁоумѣи҅те ч꙽то сътвористе· маловрѣменънꙑи҅хъ мѫкъ о̑убоꙗ҅въше сꙙ· вѣчь҆нѣи мѫцѣ сами сꙙ прѣдасте· о̑уꙁь҆рите вꙑ бѫдѫштаꙗ вамъ о҅тъ правь҆дивааго сѫдиѧ їсх꙯а· и҅же о҅тъдастъ комоуждо по дѣломъ свои҅мъ· и҅ се глагол҄ѫштоу· блаженоуо̑умоу кодратоу· въꙁъпишꙙ о҅тъвръгъшии҅ сꙙ· съ слъꙁами великомъ гласомъ· и҅ рѣшꙙ о̑убоꙗ҅хомъ сꙙ г꙯и мѫкъ· и҅ съвъсхꙑштени бꙑхомъ ꙗ҅ко бесловесь҆нии҆ животи· и҅ а҅кꙑ а҅гнь҆ци посрѣдоу влъкъ расхꙑштени бꙑхомъ· съключишꙙ бо насъ грѣси свои҆· и҅ жити хотꙙште въ маловрѣмен꙽нѣѣмъ семъ житии҆· въ бѫдѫштиимъ вѣцѣ о̑умрѣхомъ· да что сътворимъ о̑убо не вѣмъ ѡ̑ о҅ка꙽нии· блаженꙑи҅ же кодратъ радости и҅спль҆нивъ сꙙ· о҅ покаа҅нии и҅хъ· и҅ слъꙁꙑ и҅хъ видѣвъ рече к н҄имъ·

[0248] пъваите братиѥ ꙗ҅ко милосрь҆дъ ѥ҅стъ г꙯ь нашъ їсоу х꙯ъ· съ слъꙁами припадѣте к н҄емꙋ· стои҅те и҅ нꙑнꙗ о҅ и҅сповѣдании҆ ѥ҅же въ съпаса· свои҅ми кръвь҆ми о҅чистите сꙙ о҅тъ грѣхъ и҅ ѥ҅же пль҆тиѭ побѣждени бꙑсте· крѣпостиѭ̑ дш꙯ънѫѭ̑ побѣдите· тѣм꙽же кричъ великъ сътворьшемъ на мноꙁѣ часѣ· и҅ повръгъшемъ сꙙ на ꙁеми и҅ прь҆стиѭ̑ посꙑпавъшемъ главꙑ своѧ· толикъ трепетъ бꙑстъ прѣдъстоѧ҅штии҅мъ· ꙗ҅коже не тъчъѭ̑ кръстиꙗ҅номъ ѥ҅днѣмъ плакати сꙙ съ н҄ими· живѫштии҅ бо вь҆ ник҄еи҅стѣмъ градѣ· о̑ужасъше сꙙ о҅тъ бꙑвъшааго крича и҅ вь҆пл҄ѣ· събра сꙙ на мѣсто то мѫжи и҅ женꙑ·

[0249] и младенци· жидове и҅ ѥ҅лини· и҅ крь҆стиꙗ҅нъско множьство· и҅же сꙙ таѧште творѣа҅хѫ· ꙗ҅коже не бѣа҅ше вь҆мѣстити сꙙ народоу· раꙁгнѣвавъ же сꙙ о҅ томъ а҅нѳупатъ· повелѣ блаженааго кодрата паче стръгати· и҅ свѣштами горѫштами прижагати ребра ѥ҅го· и҅ расѣдаѧ сꙙ ꙗ҅ростиѭ̑ съпадааше съ прѣстола· нечловѣчь҆стѣ повелѣваѧ наносити на н҄ь мѫкꙑ· добии же христосовъ кодратъ· ꙗ҅ко никакоже чоуѧ мѫкъ· поо̑учааше каѭ̑штꙙѧ҅ сꙙ глагол҄ꙙ· добрѣ братиꙗ молите сꙙ го꙯у прилежь҆но· о҅нѣмъ же глагол҄ѫштемъ· ꙗ҅ко нѣсмъ достоинь҆ни нарицати и҅мене ст꙯ааго хс꙯ова· о̑укаравъше и҆· глаголааше и҅мъ· молите сꙙ богоу братиꙗ молите сꙙ· приближите сꙙ къ мь҆нѣ· о҅нѣм꙽ же пристѫпивъшемъ· и҅ припадаѭ̑штемъ к немоу· и҅ плачѫштемъ сꙙ вел꙽ми· и҅ в꙽сѣмъ тоу сѫштиїмъ плачѫштемъ сꙙ с н҄ими· вь҆ꙁдвигъ гласъ свои блаженꙑи҆ кодратъ· вь҆ꙁпи съ слъꙁами глагол҄ꙙ·

[0250] блаженꙑи богъ· и҅же ѥ҅д꙽ночꙙдаа҅го сн꙯а своѥ҅го и҅соу хрь҆ста посълавꙑи· и҅ тѣмъ сꙙ примиривъ съ нами· врагомъ же намъ сѫштемъ· прѣлихꙑи҅мъ чловѣколюбии҅мъ присвои҅ствивъ нꙑ· и҅же вь҆сѣкѫ тварь҆ сътворивꙑи· бꙑв꙽шаа҅го ради по о҅браꙁоу твоѥ҅мꙋ чловѣка· да насꙑштаатъ сꙙ тобоѭ̑ сътворенꙑими ꙁъдании҆· и҅ нꙑнꙗ владꙑко· и҅ꙁгънана сътвори сотонѫ о҅тъ рабъ твои҅хъ сихъ· прии҅ми владꙑко и҅ нꙑн҄ѣ съвои҅нꙑ моѧ· о̑увꙙꙁъшꙙ о̑убо вь҆ сѣтехъ диꙗ҅вол҄ѣхъ· нꙑн҄ѣ же прибѣгаѭ̑штꙙѧ къ твоѥи благꙑн҄и· и҅ чл꙯колюбь҆ю̑· да о̑убо не гнѣваи҅ сꙙ на нꙙ·

[0251] ꙗ҅ко о҅твръгошꙙ сꙙ тебе· древь҆ѥ· о҅баче стоѧ҅т꙽ непрѣклон꙽ни· приїми даръ мои недостои҅нааго раба твоѥ҅го· и҅ съподоби ѧ примѣсити сꙙ къ небесънꙑи҅мъ твои҆мъ· и҅ и҅стинънꙑи҅мъ вои҅номъ· сътворисѧ самъ ꙁнамениѥ въ благо· да о̑увѣдꙙтъ ꙗ҅ко помиловалъ ѧ ѥ҅си· и҅ не гноуша сꙙ каѭ̑штемъ сꙙ и҅мъ· е҅и҆ влд꙯ко г꙯и їс꙯ хс꙯е· о̑услꙑши мене раба своѥ҅го· и҅ ꙁа доушꙙ и҅хъ прии҅ми моѭ̑ дш꙯ѫ· ꙗ҅ко тебѣ подобаатъ слава· вь҆ вѣкꙑ а҅минъ· ҅И съ великомъ гласомъ вь҆сеи҆ братии· рек꙽шемъ а҅минъ· напрасно свѣштꙙ о̑угасошꙙ·

[0252] и҅ рѫкꙑ мѫчⱕ҆штии҅хъ слоугъ раслабѣшꙙ· и҅ облакъ свѣтелъ на вь҆сѣхъ ст꙯ꙑи҅хъ бꙑс̂· тъма же и҅ мракъ· на а҅нѳупата и҅ на поганꙑѧ просꙑпа сꙙ· ꙗ҅коже о҅тъ страха о̑ум꙽ погоубити а҅н꙽тоупатоу· и҅ вьстрепетати коупно· съ съвѣтьникꙑ свои҅ми· надѣѭ̑штемъ сꙙ и҅мъ· ꙗ҅ко и҅ градъ сꙙ и҅матъ пасти· мль҆чанию̑ же многоу бꙑвъшоу· а҅гг҄ельскъ гласъ слꙑшанъ бꙑстъ· поѭ̑штемъ и҅ славословꙙштемъ б꙯а· часома же двѣма минѫвъшема· расхождааше сꙙ по малоу тъма· и҅ начꙙшꙙ вь҆ꙁирати погании҆ на ст꙯ꙑѧ· и҅ видѣти и҅же о҅ н҄ихъ свѣтъ· покаа҅въшии бо сꙙ· начꙙшꙙ съ великомъ гласомъ вь҆пити и҅ глаголати· съгрѣшихомъ и҅ беꙁакон꙽новахомъ· о҅цѣсти съпасе· ѥ҅꙽два же вь҆ себѣ бꙑвъ а҅нѳупатъ· повелѣ ѧ вести вь҆ темницѫ и҅ о̑утврь҆дити· и҅ сънемъше съ дрѣва блаженааго кодрата· въврь҆гошꙙ и вь темницѫ и҅ о̑утврь҆дишꙙ· и҅ на о̑утриꙗ сѣдъ а҅нтупатъ на сѫдишти· повелѣ прѣдъставити ѥ҅моу раскаавъшꙙѧ҅ сꙙ· въпрашавъ же ѧ и҅ о̑увѣдѣвъ прилежь҆ноѥ· и҅ непрѣклоньноѥ и҅сповѣданиѥ и҅хъ· и҅ не въꙁмогъ прѣвратити и҅мъ о̑ума· повелѣ вести ѧвъ своѧꙁемь҆ѧ и҅ градꙑ· ѥ҅дного когождо и҅хъ· и҅ тоу живꙑ ѧ съжиꙁати· блаженоуо̑умоу же кодратоу коупно и съ и҅нѣми· къ е҅лиспонтоу прѣдъи҅ти· Вь҆си же ст꙯идошꙙ радости и҅сплънивъше сꙙ и҅ славꙙште б꙯а· и҅ тако къждо и҅хъ веденъ бꙑстъ· на своѭ̑ ꙁемьѭ̑ и҅ о҅ хс꙯ѣ съкончашꙙ сꙙ· шъдъ же а҅нѳупатъ въ а҅памии҅скꙑи градъ· и҅ пожъръ коумиромъ· повелѣ привести прѣдъ сꙙ ст꙯ꙑѧ мѫченикꙑ· и҅ рече къ блаженоуо̑умоу кодратоу· жь҆реши ли богомъ о̑убо влъшве·

[0253] и҅ непрѣподобь҆не· и҅ли ни· добии҅ же мѫченикъ кодратъ рече· о҅тца твоѥ҅го нарицаи҆ такого сѫшта· а҅ꙁъ бо кръстьꙗ҅нъ ѥ҅смъ и҅ не вѣдѣ ни вльшьбꙑ ни прокаꙁь҆ства· и҅ не жь҆рѫ бѣсомъ· видꙙ же а҅нѳупатъ вь҆се тѣло ст꙯аа҅го о҅драно· рече къ дроугомъ свои҅мъ· кꙑѧ мѫкꙑ нанесѫ на ꙁълосъмрь҆тънааго сего не вѣдѣ· о҅нѣмъ же не довѣдѫштемъ· и҅ не о҅тъвѣштаѭ̑штемъ ничсоже·

[0254] видѣѣхѫ бо о̑уже к꙽ томоу не мошти тѣлоу ѥ҅го тръпѣти мѫкъ· повелѣ а҅нѳупатъ принести врѣтиште· и҅ вь҆садити и вь҆ н҄е· и҅ и҅скопати ровъ· и҅ вь҆вѣсити и҆ вь҆ н҄ь вь҆ врѣтишти·

[0255] и҅ бити и· посохами· многоу же часоу минѫвъшоу· повелѣ и҅ꙁꙙти и и҅ꙁ врѣтишта· мь҆нꙙ ꙗ҅ко о̑умрълъ ѥ· ꙗ҅коже о҅трѣшишꙙ врѣтиште· и҅скочивъ ст꙯ꙑи ста простъ· Ан꙽ѳупатъ рече· не ю̑ ѥ҅ште почоу мѫкъ· ст꙯ꙑи҅ же кодратъ вьꙁь҆рѣвъ на небо рече· благодарь҆ствоуѭ̑ тꙙ г꙯и їс꙯ хс꙯е· ꙗ҅ко стрѣлꙑ младеништъ бꙑшꙙ ранꙑ и҅хъ· и҅ и҅ꙁнеможе вь҆ н҄ихъ крѣпость҆ и҅хъ· мнѣ же силѫ пода и и҅ о̑укрѣпи мꙙ· ҅И къ а҅нѳупатоу рече·

[0256] о҅каа҅не· видиши ли и҅ пꙑтаѥ҅ши ѥ҅ште· ѥ҅же о̑убо можеши творити то твори· тъчь҆ѭ̑ скорѣѥ· въꙁъꙗ҅ривъ же сꙙ а҅нѳупатъ рече къ н҄емоу· по вь҆семоу потоу погоубь҆ѭ̑ тꙙ а҅ште и҅ влъшъбами свои҅ми пъваѥ҅ши· Ст꙯ꙑи҅ же кодратъ въꙁпивъ рече·

[0257] благословь҆ѥ҅нъ ѥ҅си г꙯и бж꙯е нашъ· ꙗ҅ко и҅ꙁбави о҅тъ рѫкꙑ съмрьтьнꙑ жиꙁнь҆ нашѫ· нꙑнѣ о̑убо въꙁдамъ ти славѫ прѣвꙑшь҆н҄юмоу богоу нашемоу· ҅Анѳупатъ же повелѣ и҆ прѣди вести вь к҄есариѭ̑· въшъдъ же а҅нѳупатъ въ градъ на о̑утриꙗ пожръ бѣсомъ· и҅ повелѣ блаженааго кодрата прѣдъставити ѥ҅моу· и҅ пꙑтаа҅ше о҅тъ н҄его а҅ште хоштетъ пожръти· о̑увѣдѣвъ же непрѣложениѥ блаженааго мѫченика· рече къ н҄емоу· довь҆лѣѥтъ ти о̑убо ѧ҅же приѧтъ мѫкꙑ· пристѫпивъ пожьри богомъ· Блаженꙑи҅ же кодратъ рече·

[0258] и҅гралъ ѥ҅си съ мноѭ̑ мѫками сими твои҆ми· и҅ раꙁгнѣвавъ сꙙ а҅нѳупатъ· повелѣ прострѣти и по о҅строу камению̑· и҅ бити ї говꙙждами жилами по вь҆семоу тѣлоу·

[0259] биѥ҅мъ же блаженꙑи славь҆ꙗше б꙯а гл꙯ꙙ· многашди бърашꙙ сꙙ съ мноѭ̑ и҅бо не прѣмогошꙙ мене· на хръбь҆тѣ моѥ҅мъ коваа҅хѫ грѣшници· о̑удалишꙙ беꙁакониѥ и҅хъ·

[0260] и҅ ꙗ҅ко съконь҆ча ѱалмъ· ҅Анѳупатъ рече· биꙗте и протꙙжь҆но· добии҅ же мѫченикъ кодратъ рече· б҅иꙗ҅те биꙗ҅те· пль҆ти о̑убо пакости твориши· а҅ дш꙯ꙙ не врѣдиши· ҅Анѳоупатъ рече· о҅каа҅не ꙁълоу бѣсоу прѣо҅долѣлъ ѥ҅си· Ст꙯ꙑи҆ кодратъ рече· тако ми и҅ г꙯а моѥ҅го і꙯с хс꙯а· ꙁълоу ꙁѣло и҅ не тъчьѭ ѥ҅дномоу· нъ и҅ вь҆семоу воинъствоу ѥ҅го господинъ бꙑхъ· господа моѥ҅го ради їс꙯ хс꙯а· ѥ҅моуже слава въ вѣкꙑ а҅минъ· Множь҆ствоу же брать҆ѧ҅ о҅тъвѣштавъшемъ а҅минъ· раꙁгнѣвавъ сꙙ ꙁѣло а҅нѳупатъ· повелѣ ѧти о҅тъ множь҆ства дъва мѫжа· и҅ привести ꙗ к н҄емоу· ѧ҅тома же и҅ма бꙑвъшема· о҅ставивъ ст꙯аа҅го кодрата· о҅ блаженѣѣмъ саторнинѣ и҅ роуфинѣ начꙙ пꙑтати· се бо бѣа҅ста и҅мени ѥ҅ю̑· повѣсивъ же ꙗ повелѣ дърати· желѣꙁнꙑ ногътꙑ доидеже чрѣва начънѫтъ хътѣти и҅ꙁвалити сꙙ на ꙁемьѭ̑· Блаженаꙗ же мѫчима молꙗста ст꙯ааго кодрата· и҅ вь҆сѫ прѣдъстоѧштѫѭ̑ брать҆ѭ̑· молити сꙙ богоу ꙁа нꙗ· и҅ въꙁъпивъ ст꙯ꙑи кодратъ рече г꙯и їс꙯ хс꙯е· невидимаа҅го о҅ть҆ца· посьл҄и помошть҆ своѭ̑ на н҄ѣ· и҅ ꙁастѫпи ꙗ· е҅и҆ бж꙯е съмѣренꙑи҅хъ· помилоуи҆ рабꙑ своѧ· и҅ даждъ и҅мъ трь҆пѣниѥ· и҅ побѣдѫ дожи и҆ до конь҆ца· Многоу же часоу минѫвъшоу· и҅ ничь҆соже о҅тъвѣштаѭ̑штема и҅ма· о҅тъ многꙑи҅хъ бо мѫкъ·

[0261] не можаа҅ста и҅ глаголати· Повелѣ же а҅нѳупатъ сънемъше ꙗ прѣдати сѣчь҆цамъ· да на пѫти е҅лиспонта и҅дѫште о҅тъсѣкѫтъ главѣ ѥ҅ю̑· тѣма же тако съконь҆чавшема сꙙ· Мѫжи боголюбиви и҅ хръстолюбиви· вь҆слѣдъствовавъше и҅хъ пѫть҆мь· вь҆ꙁꙙшꙙ многоцѣнънꙑѧ мошти ѥ҅ю̑· давъше ꙁлато много сѣчь҆цемъ· принесъше же ꙗ въ своѧ градꙑ положишꙙ чь҆стьно· Блаженоуоумоу же кодратоу повелѣ а҅нѳупатъ коупно и҅ съ и҅нѣми· въслѣдъствовати въ а҅полониѭ̑· и҅ въшьдъ҆ нечь҆стивꙑи а҅нѳупатъ· въ цръквиште а҅полоново· повелѣ привести ст꙯ааго кодрата· и҅ прокꙑѧ приведеном꙽ же и҅мъ бꙑвъшемъ· ноужда꙽ше ѧ пожръти нечьстивꙑи҅мъ бѣсомъ· и҅ глагола къ блаженоуоумоу кодратоу· послоушаи о̑убо мене· и҅ о҅стани сꙙ бѣсованиꙗ своѥ҅го· поч꙽то санъ свои и҅ родъ о̑укарѣѥ҅ши· о̑увѣждъ богꙑ и҅ съпаси сꙙ· и҅ а҅ꙁъ повел҄ѫ врачемъ и҅цѣлити тꙙ· тъчьѭ̑ пожь҆ри богомъ· пристѫпи къ а҅склипию̑ и҅ тъ тꙙ и҅стѣлитъ· о̑убои҅ сꙙ величь҆ства богъ и҅ великааго а҅полона добь҆ꙗ҅го· и҅ е҅раклꙗ и҅же вь҆сѣхъ цр꙯ъ· и҅ диꙗ· тръвеличь҆ствънааго· а҅реа҅· писидона· о̑убо нѣси ли николиже плавалъ по мороу· да бꙑ о̑увѣдѣлъ страхъ ѥ҅го· любо ли поклони сꙙ сль҆ньцоу свьтꙙштоуоумоу сꙙ по вь҆сеи҆ вь҆сел҄енѣи҆· ѥда и҅ тъ о̑умрълъ ѥ҅стъ ꙗ҅коже тꙑ хоулꙙ глагол҄еши· е҅да нѣстъ на небеси·

[0262] Блаженꙑи҅ же кодратъ рече· а҅ꙁъ поклан҄ѣѭ̑ сꙙ и҅стин꙽ноуо̑умоу богоу· и҅ ѥ҅диночꙙдоумоу сн꙯оу ѥ҅го їс꙯ хс꙯оу· и҅ не о҅тъмештѫ сꙙ свꙙтааго доуха· нъ трепештѫ ѥ҅го крѣпости·

[0263] и҅ неи҅сповѣдимѫѭ̑ силѫ· поѭ̑ и҅ славь҆ѭ̑ въи҅нѫ· мрътвомъ же капиштемъ не клан҄ѣѭ̑ сꙙ· бѣсъ не боѭ̑ сꙙ· ни тебе и҅мѫшта꙽го малогодънѫѭ̑ власть҆· ѥ҅ште же мало дь҆нии҆· и҅ їдѫ къ господоу моѥ҅моу· тꙑ же ꙁълоꙁь҆лѣ въплачеши· ꙗ҅ко не въсхотѣ о̑увѣдѣти и҅стиннааго б꙯а· давъшаа҅го ти жить҆· сн꙯е сотонинъ· о҅бь҆шть҆ниче нечистꙑхъ бѣсовъ· бѣсънꙑи҆ пьсе· кръвопивꙑи҆ ꙁмию̑· плътоꙗ҅дивꙑи мечоу· сверѣпѣи ꙁвѣрии҆· не стꙑдиши ли сꙙ жърꙙ камению прѣдъ народомъ прѣдъ толикомъ множъствомъ народа· и҅же ничесоже приѥмь҆ѭ̑тъ· сокачиѧ чистѣи҅шꙙ васъ сѫтъ· и҅же сѫтъ раби чловѣчь҆сти· ꙗ҅ко въ дворѣхъ ꙁакалаѭ̑тъ чистѣ на сь҆нѣдениѥ чловѣкомъ· а҅ не бѣсомъ· вꙑ же коумиромъ беꙁъчоувь҆ствь҆номъ· жърѫште прѣдъ народомъ· не срамь҆ꙗ҅ѥ҅те сꙙ· ꙗ҅ко и҅ каменію̑ ꙁакалаѭ̑ште вꙑ сънѣдаѥ҅те· да придетъ бестоудь҆ници приѥ҅мл҄ꙙи҆ жрътвѫ· да ꙗ҅витъ сꙙ· да въспроситъ о҅ себѣ· да прии҅метъ да ꙗ҅стъ· да речетъ камѣнꙑи҆ богъ вашъ· что хоштетъ да ѥ҅моу ꙁакол҄ѫтъ· коꙁѫ ли и҅ли волъ и҅ли птицѫ·

[0264] чьсть҆нѣи҅шеѥ ѥ҅моу· о̑усрамь҆ꙗи҅те сꙙ чꙙда стоудовънаꙗ· вꙑ бо бѣсъни сѫште нꙑ цѣломѫдрънꙑѧ бѣшенꙑ мь҆ните· и҅ се глагол҄ѫштоу ѥ҅моу· Раꙁгнѣвавъ сꙙ а҅нѳупатъ· повелѣ соль҆ съ оцътомъ съмѣсивъше поливати ранꙑ ѥ҅го· и҅ соукномъ въстирати· и҅ ꙗ҅ко помлъча свꙙтꙑи҆· перинии҆ нечь҆стивꙑи҆· повелѣ раждегъше желѣꙁа ꙁѣло жешти и по ребромъ· Блаженꙑи҆ же кодратъ длъготръпѣливъ тръпꙙ болѣꙁни· молꙗше сꙙ въ о̑умѣ млъчꙙ· и҅ о̑усть҆нѣ ѥ҅го подвіꙁаста сꙙ· гласа же ѥ҅моу не бѣа҅ше слꙑшати· о҅тънемогъшемъ же сꙙ слоугамъ· повелѣ сь҆нѧти и҆ и҅ вести вь҆ темницѫ· и҅ на оутрьꙗ п҅овелѣ а҅нѳупатъ ст꙯ааго прѣдъвести къ е҅лиспонтъскоуоумоу о҅стровоу· и҅ прѣшедъшоу а҅нтоупатоу рундакь҆ рѣкѫ· и҅ꙁидошꙙ противѫ ѥ҅моу кнꙙꙁъ и҅же бѣ того мѣста· и҅ съ народом꙽ събъравъшии҅мъ сꙙ· о҅тъ капиштъ· а҅ по и҅стинѣ желаѭ̑штемъ видѣти христосова страстотрь҆пьца· прослоутиѥ҅ бо мѫчениꙗ ѥ҅го о̑уже по вь҆сеи а҅сии҆· и҅ бъхма по вь҆сеи вь҆сел҄енѣи о҅бь҆текло бѣа҅ше· повелѣ же вь҆сѣмъ а҅нѳупатъ прѣдъи҅ти·

[0265] къ прѣди сѫштии вь҆си глагол҄емѣи҆· сероукоминъ· тоу бо капишта многа бѣа҅хѫ поставь҆ѥ҅на· и҅ прѣбꙑвъ тоу на о̑утриꙗ сѣдъ· повелѣ привести ст꙯аа҅го мѫченика кодрата· вь҆сь҆ же народъ събъравъ сꙙ стоꙗ҅хѫ поꙁороуѭ̑ште мѫченика блаженааго кодрата· о҅нъ же а҅ште и҅ полиꙗ҅но бѣа҅ше крь҆виѭ̑ вь҆се тѣло· и҅ а҅кꙑ мѣхъ бѣа҅ше надъменъ· нъ тихо и҅ свѣтъло покаꙁаа҅ше лице своѥ· и҅склабꙙ сꙙ ведомъ бѣа҅ше слоугами· многꙑи҅хъ бо ради мѫкъ ѧ҅же нанесошꙙ на н҄ь· не можааше о̑уже и҅ ходити· вьсь҆ бо пѫть҆ на колѣхъ веꙁомъ бѣа҅ше· и҅ а҅ко прѣдъста прѣдъ а҅нѳупатомъ· и҅ рече к н҄емоу· поо̑умилъ ли сꙙ ѥ҅сиꙋбокодрате· и҅ли ни· о҅нъ же прѣвеликомъ гласомъ въꙁ꙽пивъ рече·

[0266] и҅ꙁмладь҆ ногътии҆ цѣломѫдръствоуѭ̑· и҅ꙁ ѫтробꙑ матере моѥ҅ѧ҆ кръстиꙗ҅нъ ѥ҅смъ· и҅ и҅ного б꙯а не ꙁнаѭ̑ раꙁвѣ г꙯а моѥ҅го їс꙯ хс꙯а· тъгда раꙁгнѣвавъ сꙙ а҅н꙽тпаѳъ· повелѣ о҅гн҄ь вь҆ꙁгнѣтити· и҅ въꙁложити сковрадѫ·

[0267] слоугамъ же въꙁгнѣтивъшамъ о҅гн҄ь· и҅ тако раждежена бѣа҅ше сковрада ꙗ҅коже о҅браꙁъ ѥ҅ѧ҆ подобенъ бѣа҅ше о҅гню· и҅ повелѣ а҅нѳупатъ въꙁложити ст꙯аа҅го на сковрадѫ·

[0268] Блаженꙑи҅ же когратъ рече· а҅ꙁъ самъ о҅ себѣ вь҆ꙁлѣꙁѫ на сковрадѫ· и҅ не ꙁамоуждѫ· и҅ сътворивъ христово ꙁнамениѥ· вьꙁлеже на сковрадѣ· въꙁметаа҅хѫ же слоугꙑ диꙗ҅волꙙ на сковрадѫ· пьць҆лъ· и҅ масло и҅ трь҆стиѥ· Ст꙯ꙑи҅ же кодратъ поꙗ҅ше· б꙯е на помоштъ мь҆нѣ вь҆нь҆ми· г꙯и на помоштъ мь҆нѣ потъшти сꙙ· да постꙑдꙙтъ сꙙ и҅ посрамь҆ꙗѭ̑тъ сꙙ и҅скѫштии҆ дш꙯ꙙ моѥѧ· да въꙁвратꙙтъ сꙙ въспꙙть· и҅ о̑усрамь҆ꙗѭ̑тъ сꙙ хотꙙштии мь҆нѣ ꙁълоу· ҅И конь҆чавъшоу ѥ҅моу ѱалмъ· ꙗ҅ко дь҆вѣма часома прѣшедъшема· начꙙ ст꙯ꙑи҆ рѫгати сꙙ а҅нѳупатоу глагол҄ꙙ· о҅гн҄ь сии твои стоуденъ ѥ҅стъ·

[0269] и҅ желѣꙁа сковрадꙑ мꙙкчаи҅ша сѫтъ твоѥ҅го срь҆дь҆ца· добрѣ оубо сътвори· троудъна мꙙ сѫтъ о҅тъ шъствиꙗ пѫтьнааго· повелѣ на мꙙкъцѣѣмъ семъ о҅дрѣ почити ми·

[0270] нꙑн҄ѣ о̑убо и҅спочихъ и҅ въꙁмогохъ· и҅ то глагол҄ꙙ ст꙯ꙑи мѫченикъ о҅браштааше сꙙ на сковрадѣ· ꙗ҅ко на о҅дрѣ по и҅стинѣ настъланѣ· многоу же часоу прѣбꙑвъшоу· и҅ о҅гню никакоже прикоснѫвъшоу сꙙ ѥ҅мъ· Повелѣ а҅нѳупатъ сънемъше и о҅тъ сковрадꙑ· мало вь҆нѣ вь҆си на хлъмъ въ҆ꙁведъше· мечемъ главѫ ѥ҅моу о҅тъсѣшти· прии҅м꙽ же о҅тъвѣтъ· и҅ тъштꙙ сꙙ на небесь҆скоѥ҆ цѣсарь҆ство·

[0271] блаженꙑи кодратъ поꙗше глагол҄ꙙ· благословьѥ҅нъ г꙯ь· и҅же не дастъ насъ на о̑уловениѥ ꙁѫбомъ и҅хъ· и҅ нѣкотории о҅тъ вь҆слѣдъ и҅дѫштꙙѧ братиѧ· поꙗ҅а҅хѫ сь҆ н҄имъ и҅ дожи и҅ до мѣста и҅деже хотѣа҅ше съконь҆чати сꙙ· коньча ѱал꙽мъ· и҅ на мноꙁѣ помоливъ сꙙ· и҅ благодарь҆ствивъ бога· прѣклонивъ колѣнѣ· и҅ вꙑѭ̑ протꙙгъ· въ добрѣ и҅сповѣдании҆· о̑усѣченъ бꙑстъ· на славѫ и҅ хвалѫ с꙯оу богоу нашемоу· нꙑн҄ѣ и҅ присно и҅ въ вѣкꙑ вѣкомъ ⁘

[0272]  мѣсꙙца марта въ а꙯ї· житиѥ григора папꙑ роумъска꙽го· Блаженꙑи григории· поставь҆ѥ҅нъ бꙑстъ патриа҅рхъ· ст꙯ѣи бж꙯ии цръкви римь҆стѣи· а҅ прѣжде патриа҅ршъства· црънориꙁъцъ бѣ въ манастꙑри· ст꙯ааго а҅постола а҅нь҆дреа· нарицаѥ҅мааго клио҅скаура· блиꙁъ ст꙯оую̑ мѫченикоу·

[0273] їѡ̑а҅на и҅ паула· бѣа҅ше же и҅гоуменъ того манастꙑрѣ· мати же ѥ҅го блаженаꙗ силвиꙗ· живѣа҅ше блиꙁъ вратъ ст꙯ааго паула а҅постола· на мѣстѣ нарицаѥ҅мѣѣмъ к҄ела нова· Тъ же блаженꙑ григории҆· ѥ҅г꙽да сѣдѣа҅ше въ хꙑꙁинѣ своѥ҅и҆· и҅ писааше· приде къ н҄емоу маломоштъ· молꙙ и и҅ глагол҄ꙙ· помилоуи҆ мꙙ рабе б꙯а вꙑшь҆нꙗго· ꙗ҅ко старѣи҅шина бѣхъ кораб꙽никомъ·

[0274] и҅ и҅стопихомъ сꙙ и҅ погоубихомъ много и҅мѣниѥ҆· и҅ своѥ и҅ стоужде· любоништии҅ же и҅ по и҅стинѣ рабъ христосовъ· приꙁъвавъ слоугѫ своѥ҅го глагола ѥ҅моу· брате шедъ даждъ семоу ѕ꙯ ꙁлатицъ· братъ же шедъ сътвори ꙗ҅коже повелѣ ѥ҅моу рабъ божии҆ григории҆· и҅ дастъ маломошти ѕ꙯ ꙁлатицъ·

[0275] и҅ о҅тиде· пакꙑ о̑убо мало прѣмоудивъ въ тъ жде день҆· приде тъ жде маломоштъ къ блаженоуо̑умоу григороу глагол҄ꙙ· помилоуи҅ мꙙ рабе б꙯а вꙑшь҆нꙗаго ꙗ҅ко много погоубихъ· а҅ мало ми ѥ҅си далъ· Блаженꙑи҆ же приꙁ꙽вавъ слоугѫ своѥ҅го глагола ѥ҅моу· и҅ди брате даждъ ѥ҅моу дроугѫѫ ѕ꙯ ꙁлатицъ· сътвори же братъ тако· вь҆ꙁьмъ же ништии в꙯і ꙁлатицъ о҅тиде· пакꙑ же мало помоудивъ третиѥ҆ въ тъ жде дь҆нь҆ приде къ блаженоуоумꙋ григорию̑ глагол҄ꙙ· помилоуи҅ мꙙ рабе бога вꙑшь҆нꙗ꙽го· даждъ ми дроугоѥ благословь҆ѥ҅ниѥ ꙗ҅ко много погоубихъ· Блаженꙑи҅ же приꙁъвавъ слоугѫ своѥ҅го глагола ѥ҅моу· и҅ди даждъ ѥ҅моу дроугѫѭ̑ ѕ꙯ ꙁлатицъ· о҅тъвѣштавъ же глагола· вѣрѫ ми и҅ми чь҆стънъи҆ о҅ть҆че ꙗ҅ко нѣстъ остала ни ѥ҅дина ꙁлатица въ риꙁьници· глагола к н҄емоу блаженъи҆·

[0276] не и҅маши ли и҅ного никакогоже съсѫда· ни ли риꙁъна да даси ѥ҅моу· онъ же о҅тъвѣштавъ рече· и҅ного съсѫда чь҆стънꙑи҆ о҅тьче не и҅мамъ· раꙁвѣ сь҆ребрънааго блюда· и҅же ѥ посълала госпожда великаꙗ съ коуциѭ̑·

[0277] глагола къ н҄емоу рабъ бж꙯ии григории҆· и҅ди брате даждъ ѥ҅моу блюдъ тъ· братъ же сътвори ꙗкоже повелѣ ѥ҅моу блаженꙑи҆· и҅ дастъ ништоуоумоу· ништии҅ же въꙁемъ в꙯і ꙁлатицъ и҅ сь҆ребрь҆нꙑи блюдъ о҅тиде·

[0278] ѥ҅гда же и поставишꙙ патриа҅рха ст꙯ѣи црь҆кви римь҆стѣи҆· по обꙑчаю̑ патриа҅р꙽шъскоу· повелѣ сак҄елароу своѥ҅моу въ ѥ҅динъ дьнь· ѥ҅дноѭ̑ привести в꙯ї маломошти·

[0279] на трепеꙁѫ своѭ̑ да о҅бѣдоуѭ̑тъ сь҆ н҄имъ· сак҄еларии҅ же сътвори ꙗ҅коже повелѣ ѥ҅мꙋ патриа҅рхъ· и҅ приꙁъва в꙯і мѫжь ништъ· и҅ ѥ҅гда сѣдошꙙ съ патриа҅рхомъ· на трепеꙁѣ о҅брѣтошꙙ сꙙ г꙯ї· приꙁъвавъ же сак҄елара глагола ѥ҅моу· не бѣхъ ли ти реклъ в꙯ї поꙁъвати· то како беꙁ моѥ҅го повелѣниꙗ три на десꙙте ѥ҅си поꙁъвалъ· сак҄еларь҆ же слꙑшавъ· и҅ пристрашенъ бꙑвъ· о҅тъвѣштавъ рече к н҄емоу· вѣроуи҅ ми чь҆стънъи владꙑко· дъва на десꙙте и҅хъ ѥ҅стъ· третиꙗ҅го на десꙙте не видѣа҅ше ник꙽тоже· раꙁвѣ патриа҅рхъ ѥ҅динъ· о҅бѣдоуѭ̑штемъ же и҅мъ· видѣа҅ше патриа҅рхъ третиꙗ҅го на десꙙте сѣдꙙшта на краи҆ стола· и҅ се лице ѥ҅го о҅браꙁꙑ и҅ꙁмѣнꙗше· о҅вогда о̑убо видѣти и бѣа҅ше сѣда· о҅вогда же о҅трока·

[0280] и҅ ѥ҅гда же въсташꙙ съ трепеꙁꙑ· и҅нꙑ вь҆сꙙ о҅тъпоусти блаженꙑи҆· а҅ третиꙗ҅го на десꙙте· видимаа҅го тако чоудъна· ѧ҅ и҆ ꙁа рѫкѫ· и҅ вь҆ведꙑ и вь҆ клѣть҆ своѭ̑ глагола ѥ҅моу· ꙁаклинаѭ̑ тꙙ о҅ велицѣи҆ силѣ вьседръжителꙗ бога· повѣждь҆ ми к꙽то тꙑ ѥ҅си· и҅ что ѥ҅стъ и҅мꙙ твоѥ҆· о҅нъ же рече к н҄емоу· и҅ ѥ҅же въпрашаѥ҅ши и҅мене моѥ҅го· то и҅ то чоудъно ѥ҅стъ· о҅баче а҅ꙁъ ѥсмъ о̑убогꙑи҆· пришедꙑи҆ к тебѣ ѥ҅гда бѣ въ манастꙑри а҅нь҆дреа а҅постола· нарицаѥ҅мааго клио҅скаръ· ѥ҅гда сѣдѣа҅ше въ ꙑꙁинѣ и҅ писаа҅ше· ѥ҅моуже да дъва на десꙙте ꙁлатицъ· и҅ съребрънꙑи блюдъ и҅же ти бѣ посълала съ коуциѭ̑ блаженаꙗ сиа҅виа мати твоꙗ· и҅ да о̑увѣси ꙗ҅ко о҅тъ дьне того о҅тън҄елиже пода ми съ длъготръпѣниѥмъ· и҅ простомъ срь҆дь҆цемъ· нарече тꙙ г꙯ъ патриа҅рхоу бꙑти· свꙙтѣи҆ црь҆кви своѥ҅и҆· ꙁа н҄ѫже и҅ крь҆вь҆ своѭ̑ пролиꙗ· и҅ бꙑти ти прѣи҅мь҆никоу· и҅ намѣсть҆никоу връховь҆нꙗго а҅постола петра· глагола же к н҄емоу блаженꙑи григории· како вѣси тꙑ ꙗ҅ко тъгда нарече г꙯ь бꙑти мьнѣ патриа҅рхоу· о҅нъ же о҅тъвѣштавъ рече· не ѥ҅льма ли а҅гг҄елъ г꙯а вь҆седръжителꙗ ѥ҅смъ а҅ꙁъ· то того ради вѣдѣ· и҅ тогда бо господь҆ мꙙ бѣ посълалъ к тебѣ· и҅скоусити о̑усрь҆диѥ твоѥ҅· а҅ште о̑убо чловѣколюбьнѣ· а҅ не чловѣкомъ твориши видѣти милость҆ своѭ̑· Блаженꙑи҅ же то слꙑшавъ о̑убоꙗ҅ сꙙ· не оу бо бѣа҅ше дотолѣ видѣлъ а҅гг҄ела· а҅кꙑ къ чловѣкоу бо бесѣдова и҅ вьꙁира на н҄ь· рече же а҅гг҄елъ къ блаженоуо̑умоу· не бои҆ сꙙ· се посълалъ мꙙ ѥ҅стъ г꙯ь да бѫдѫ съ тобоѭ̑ въ житии҆ семъ· блаженꙑи҅ же слꙑшавъ то о҅тъ а҅гг҄ела паде ницъ на ꙁеми·

[0281] и҅ поклони сꙙ господоу гл꙯ꙙ· а҅ште малаго того ради даа҅ниа и҅ ничесоже сѫшта· толико множьство штедротъ покаꙁа о҅ мь҆нѣ прѣмилостивꙑи҆ г꙯ь· ꙗ҅коже а҅гг҄ела своѥ҅го посълати къ мь҆нѣ· бꙑти ѥ҅моу съ мноѭ въи҅нѫ· какоѧ о̑убо славꙑ съподобꙙтъ сꙙ прѣбꙑваѭ̑штии въ ꙁаповѣдехъ ѥ҅го·

[0282] и҅ дѣлаѭ̑ште правдѫ· беꙁ лъжꙙ бо ѥ҅стъ рекꙑи҆· ꙗ҅ко милость҆ хвалитъ сꙙ на сѫдѣ· и҅ милоуѧи ништа въ ꙁаѥ҅мъ даѥ҅тъ богоу·

[0283] тъ же самъ а҅гг҄ель҆скꙑи господь· строѧи чловѣчь҆скоѥ съпасениѥ· глагол҄етъ къ о҅ деснѫѭ̑ стоѧ҅штии҅ми· грꙙдѣте благословь҆ѥ҅нии о҅ть҆ца моѥ҅го· прии҅мѣте о̑уготованоѥ вамъ цѣсарь҆ство· о҅тъ начꙙла мироу· а҅л꙽ченъ бо бѣхъ и҅ дасте ми ꙗ҅сте· жꙙдънъ бѣхъ и҅ напои҅сте мꙙ· страненъ бѣхъ и҅ досте мꙙ· болѣхъ и҅ присѣтисте мене· нагъ бѣхъ и҅ о҅блѣкосте мꙙ· въ темь҆ници и҅ придосте къ мь҆нѣ· ѥ҅льма о̑убо сътвористе ѥ҅дномоу о҅тъ братиѧ сеѧ моѧ хꙋдꙑѧ· то мь҆нѣ сътвористе· бѫди же вьсѣмъ намъ почитаѭ̑штии҅мъ же и҅ послоушаѭ̑штии҅мъ· о̑услꙑшати блаженꙑи тъ гласъ· и҅ вѣчь҆нꙑи҅хъ благꙑн҄ь· ѧ҅же о̑уготова богъ любꙙштии҅мъ и҆· да нꙑ съприи҅мникꙑ сътворитъ х꙯с б꙯гъ· прѣчистьіѧ ради матере ѥ҅го ст꙯ꙑѧ богородицꙙ· ꙗ҅ко томоу подобаатъ слава честь҆ и҅ покланꙗниѥ҆· нꙑнꙗ и҅ присно и҅ вь вѣкꙑ вѣкомъ· а҅мин ⁘

[0284]  мѣсꙙца марта въ в꙯ї· мѫчениѥ ст꙯ааго пио҅н꙽на· преꙁвутера ꙁмурнь҆ска града⁘ Памꙙть҆ ст꙯ꙑи҆мъ о҅бь҆штевати а҅постоломъ велитъ вѣдꙑ· ꙗ҅ко и҅же памꙙть҆ творитъ съ вьсѣмъ срь҆дь҆цемъ и҅ вѣроѭ· и҅ и҅нѣхъ о̑утроуждаѥ҅тъ· бол҄ь҆шꙙ хотꙙште подражати· пио҅ниꙗ҅ же мѫченика· и҅ паче поминати лѣпо· пон҄еже ѥ҅гда бѣа҅ше въ мироу· многꙑ о҅тъ прѣльсти о҅брати· а҅постольскꙑи҆ мѫжь въ насъ бꙑвъ· и҅ конь҆ць҆ ѥ҅гда приꙁъванъ бꙑстъ къ го꙯у· и҅ мѫченъ бꙑвъ· съпсаноѥ се о҅стави на накаꙁаниѥ намъ· и҅ до нꙑн҄ѣшь҆н҄ꙗго и҅мѣти намъ памꙙть о̑учениꙗ ѥго мѣсꙙца шестааго в꙯ дьни· настаѭ̑шти сѫботѣ велицѣи҆· вь҆ дни вьн҄егда сꙙ роді блаженꙑи҆ мѫченикъ полукарпъ· гон҄ению̑ сѫштоу дек҄иꙗ цѣсара въ ꙁмурь҆нѣ· ѧ҅ти бꙑшꙙ пио҅нии҆ преꙁвутеръ· и҅ савини и҅сповѣдь҆ница· и҅ а҅склипиꙗ҅дъ и мак҄едони· и҅ лимонъ преꙁвутеръ съборь҆нѣи҆ цръкъви· пио҅нии же видѣ прѣжде ѥ҅дного дь҆не· вь҆н҄егда сꙙ роди полукарп꙽ь·

[0285] ꙗ҅ко въ тꙑ дь҆ни ѧ҅ти бꙑшꙙ сии҆ съ савиніѭ̑· и҅ съ а҅склипиѥмъ постꙙште сꙙ· и҅ ꙗ҅ко видѣ ꙗ҅ко о̑утро въ тъ҆ дьнь҆ ѧти и҅мѫтъ бꙑти· въꙁемъ роꙁвънꙑ и҅ꙁвитꙑ три на вꙑѭ̑ своѭ̑ въꙁложи· и҅ савининиї и҅ а҅склипии҆· и҅ жідѣа҅хѫ сѣдꙙште въ домоу· се же сътворі ꙁа ведомꙑѧ ради· не раꙁоумѣти кꙑих꙽ ꙗко и҅ дроуꙁии и҅дѫтъ о҅скврь҆нити сꙙ въ трѣбахъ· нъ да видꙙтъ вь҆си· ꙗ҅ко вь҆нꙙтъ вь тем꙽ницѫ а҅биѥ и҅ти· помол҄ьшемъ же сѧ и҅мъ· и҅ въкоусивъше хлѣба и҅ водꙑ· въ сѫботѫ великѫѭ̑· приде к н҄имъ пол҄емъ· и҅ и҅же бѣа҅хѫ сь҆ н҄имъ· вь҆ꙁискаті и҅ влачити крь҆стиꙗ҅нꙑ· на трѣбꙑ и҅ на о҅скврь҆н҄ениѥ· и҅ рече полемѡнъ· вѣмъ о̑убо пио҅ниї· ꙁаповѣди цр꙯ꙙ· ꙗ҅ко велитъ вамъ жрь҆ти богомъ· пио҅нии рече вѣмъ ꙁаповѣди бж꙯иѧ· вь҆ н҄ихъже велитъ намъ томоу ѥ҅дномоу сꙙ кланꙗти полемъ рече пои҅дѣте о̑убо на съборъ да томоу сꙙ о҅бѣштаѥ҅те· рече же а҅склипиꙗди и҅ савинии҆·

[0286] мꙑ богоу живоуоумоу покараѥмъ сꙙ и҅ о҅бѣштаваѥ҅мъ сꙙ· веде же ѧ пол҄емъ· и҅ пришъдъшемъ и҅мъ· видѣшꙙ вь҆си ꙗ҅ко ѫ҅ꙁꙑ носꙙтъ· и҅ а҅кꙑ на прѣславъно чоудо течаа҅хѫ· колико брь҆ꙁо народи· ꙗ҅коже о҅ть҆ривати дроугъ дроуга· и҅ пришедъшемъ и҅мъ на мѣсто и҅деже бѣшꙙ събърали сꙙ·

[0287] и҅спльни же сꙙ вь҆се то мѣсто· и҅ въсходи и҅ горь҆ницꙙ· е҅линъ и жидовъ· и҅ жденъ праꙁдъноваахѫ· пон҄еже бѣа҅ше великаа сѫбота· поставишꙙ же ѧ посрѣдѣ и҅хъ· и҅ пѡлемъ рече· ѡ̑ пио҅ниѥ· покорите сꙙ а҅кꙑ и҅ вь҆си·

[0288] и҅ жь҆рѣте да не мѫчени бѫдете· простъръ же рѫкѫ пио҅нии҆· свѣтломъ лицемъ о҅тъвѣштавъ рече· Мѫжи и҅же о҅ добротѣ ꙁмурнь҆стѣи хвалꙙште҆ сꙙ· и҅ и҅же въ васъ сѫтъ жидове пришь҆ли· послоушаи҅те мене мало вамъ вѣштаѭ̑шта· слꙑшѫ бо о҅ самоприходꙙштии҅мъ· ꙗ҅ко посмѣѭ̑ште сꙙ и҅ порадоуѭ̑ште сꙙ· и҅гри мните тѣхъ погрѣшениѥ· и҅м꙽же не по вол҄и жърѫтъ· лѣпо же бꙑ вамъ е҅линомъ покарѣти сꙙ о̑учітелю вашемоу о҅мироу· и҅же сьвѣштаѥ҅т꙽·

[0289] неподобно ѥ҅стъ о҅ о̑умираѭ̑штии҅хъ хвалити сꙙ· вамъ же ѡ̑ жидове мѡ̑усии ꙗ҅ко велитъ· а҅ште видиши о҅сла врага твоѥ҅го падъша подъ брѣменемъ не миноуи҆·

[0290] нъ въставꙙ въстави и҆· такожде же и҅ солѡ̑моноу глагол҄ѫштоу· а҅ште падетъ врагъ твои не порадоуи҅ сꙙ· и҅ о҅ потъчениї ѥ҅моу не въꙁноси сꙙ· а҅ꙁъ бо своѥ҅моу о̑учителю покарѣѭ̑ сꙙ· о̑умрѣти и҅ꙁвол҄ѫ паче·

[0291] а҅ не прѣстѫпити словесе ѥ҅моу· и҅ подвиꙁаѭ̑ сꙙ и҅ꙁмѣнити ꙗ҅же прѣжде навꙑкохъ· Потомъ же и҅ нао̑учихъ· кꙑи҅мъ о̑убо посмѣѭ̑тъ сꙙ жидове· а҅ште и҅ враꙁи и҅мъ ꙗ҅коже вѣштаѭ̑тъ· нъ чловѣци ѥ҅дначе о҅бидѫ ненавидѧе· рь҆цѣмъ кꙑѧ прѣо҅бидѣхомъ· кꙑѧ о҅тъгънахомъ· кꙑѧ о̑убихомъ· кꙑѧ҅ ли къ коумиромъ ноудихомъ· и҅ли мнꙙтъ тъчно ѥ҅стъ своѧ грѣхꙑ и҅же нꙑн҄ѣ страха ради чловѣчь҆ска творꙙштии҅мъ· нъ толико о̑ун҄е ѥ҅лико вол҄ьнии грѣси неповол҄ьнꙑимъ· к꙽то о̑убо поноуди жидовъ жръти велфегороу·

[0292] и҅ли ꙗ҅сти жрътвꙑ мрътвꙑи҅мъ· и҅ли блѫдити въ дьштерехъ и҅ностранникъ· и҅ли съжешти коумиромъ сꙑнꙑ и҅ дь҆штери· и҅ли ръпътати на б꙯а и҅ли противити сꙙ мѡӱсии҆· а҅ и҅ не благодѣти и҅мѣти благодѣѭ̑штии҅мъ· и҅ли о҅браштати сꙙ срьд꙽цемъ въ е҅гуп꙽тъ· и҅ли въшъдъшоу мѡӱсии вьꙁꙙти ꙁаконъ· решти а҅рѡ̑ноу· сътвори намъ богꙑ и҅ телецъ творити· васъ бо могѫтъ прѣль҆стити· пон҄еже почитаѭ̑тъ сꙙ вамъ· кн҄игꙑ сѫдии҅скꙑѧ· цѣсарьскꙑѧ и҅сходь҆нꙑѧ· и҅ в꙽си о н҄ихъже о҅бличени бꙑваѭ̑тъ· нъ и҅штѫтъ· чесо ради ции не ноудими сами приходꙙтъ на жрътвѫ· да тѣхъ ли ради вь҆сѣмъ крь҆стиꙗномъ ꙁаꙁираѥте· мните сѫштѫѭ̑ жиꙁнь҆ токоу подобь҆ноу бꙑти· кꙑи коупъ бол҄иї ѥ҅стъ плѣвънꙑи҅ ли и҅ли п꙽шеничь҆нꙑи҆ ѥ҅гда бо при҅детъ дѣлател҄ь съ лопатоѭ̑ потрѣбити тока· плѣвамъ ль҆гъкамъ сѫштамъ· о̑удобь҆ вѣтромъ о҅тъносꙙтъ сꙙ· а҅ пшеница тоу о҅стаѥ҅тъ· Видите пакꙑ въвръжена невода· вь҆се лі ѥ҅же сь҆беретъ на потрѣбѫ ѥ҅стъ· тако же и҅ нꙑн҄ѣшьн҄ꙗ꙽ жиꙁнь· како о̑убо хоштете· о҅ семь намъ страдати· а҅кꙑ правь҆дь҆никомъ и҅ли а҅кꙑ и҅ неправь҆дь҆никомъ· а҅ште же и҅ а҅кꙑ неправь҆дь҆нии· како о̑убо и҅ вꙑ·

[0293] тѣми дѣлꙑ неправьдьнꙑи҅ми· о҅бличаѥ҅ми тожде творите· а҅ште ли ꙗ҅ко праведнии҆· праведнꙑи҅мъ страждѫштии҅мъ· кꙑѧ вамъ надеждꙙ и҅· а҅ште бо праведънꙑи е҅два съпаса сꙙ· нечь҆стивꙑи и грѣшънꙑи҆ к꙽де а҅витъ сꙙ· сѫдъ бо мира належитъ· о҅ н҄емъже и҅ꙁвѣстихомъ сꙙ многꙑи҅ми· а҅ꙁъ же и҅ о҅шъдъи҅ вь҆сѫ жидовъскѫ ꙁемл҄ѫ прошедъ· прѣшедъ же и҅о҅рдана видѣхъ ꙁемьѭ̑ до нꙑн҄ѣшь҆нꙗго· послоушъствоуѭ̑штоу· бꙑвшоу на н҄еи бж꙯ию̑ гнѣвоу· творꙙштии҅хъ ради грѣхꙑ и҅ живѫштии҅хъ на н҄еи· странникꙑ о̑убиваѭ̑ште· и҅ и҅но много ноуждѫ творꙙште· Видѣхъ дꙑма и҅ж н҄еѧ до нꙑн҄ѣшьнꙗго въсходꙙшта· и҅ ꙁемѭ о҅гн҄емъ о̑упепел҄енѫ· и҅ всего плода праꙁдъна· и҅ мокротънꙑѧ влагꙑ· видѣхъ и҅ море мрътво· водѫ прѣмѣн҄енѫ своѥ҅ѧ вешти· страхомъ бж꙯иѥ҅мъ о҅тъпадъшѫ· и҅ не могѫшти животъно вь҆ себѣ кръмити· и҅ въходꙙште подъ водоѭ̑ комоу вь҆ н҄е· и҅ꙁмештетъ и вънъ· и҅ о̑удръжати тѣла чловѣчьска не могѫштѫ вь҆ себѣ· приѧти бо чловѣчь҆ска не хоштетъ· да не чловѣка ради· пакꙑ вьспрѣштена бѫдетъ·

[0294] ҅И се далече вамъ гл꙯ѫ· вꙑ видѣсте и҅ повѣдаѥте· людии҅скѫ ꙁемл҄ѫ и҅ декапол҄итъскѫ· и҅ꙁгорѣвъшѫ о҅гн҄емъ и҅ прѣдълежꙙштѫ до нꙑн҄ѣшь҆нꙗго· на покаꙁаниѥ нечь҆стивꙑи҅мъ· е҅тни вь҆ сик҄илии о҅стровъ· и҅сходꙙ о҅тъ н҄его о҅гн҄ь· а҅ште и҅ се далече о҅тъ васъ ѥ҅стъ· пораꙁоумѣи топлѣ водѣ и҅сходꙙштиї о҅тъ ꙁемл҄ꙙ· и҅ пораꙁоумѣи҅те о҅тъкѫдоу раждиꙁаѥ҅тъ сꙙ· и҅ли отъкѫдоу съгрѣваѥтъ сꙙ· аште нѣстъ о҅гн҄ь подъ ꙁемл҄еѭ̑·

[0295] тѣмъ проповѣдаѭ̑ вамъ· о҅ бѫдѫштии҅мъ о҅гн҄емъ бꙑти сѫдоу о҅тъ б꙯а· словесе ѥ҅го ради їсоуса христоса· и҅ того ради богомъ вашимъ не слоугоуѥ҅мъ· и҅ капиштоу ꙁлатоу не покланꙗѥ҅мъ сꙙ· симъ же и҅ їнѣмъ мноꙁѣмъ реченомъ бꙑвъшемъ пио҅ниѥ҅мъ· полемонъ и҅ сѫштии сь҆ н҄имъ и҅ вь҆сь҆ народъ· помлъчашꙙ послоушаѭ̑ште·

[0296] ꙗ҅коже никомоуже кръкнѫти· рекъшꙋ же пакꙑ пио҅нию̑· ꙗ҅ко богомъ вашимъ не слоугоуѥ҅мъ· и҅ капиштоу ꙁлатоу не поклонимъ сꙙ· приведошꙙ и҅хъ на срѣдѫ·

[0297] и҅ приставишꙙ и҅мъ кꙑѧ о҅тъ събора съ полемономъ· молꙙште сꙙ и҅ глагол҄ѫште· о̑увѣштаи҅ сꙙ намъ пио҅ниѥ· ꙗ҅ко тебе любимъ· и҅ многа ради достои҅нъ ѥ҅си живъ бꙑти· нрава добрааго ради и҅ кротости добро ѥ҅стъ да живеши· и҅ свѣта сего видѣти и҅ и҅но много · онь же кь нимь и аꙁь гл꙯ѫ ꙗко добро ѥ҅стъ жити· нъ о҅но о̑ун҄е ѥ҅стъ ѥ҅гоже мꙑ любимъ· и҅ свѣтъ о҅нъ и҅стинънъи҆·

[0298] и҅ се же о̑убо вь҆се добро· и҅ ненавидꙙште дѣла бж꙯иꙗ бѣгаѥ҅мъ· нъ и҅нѣхъ бол҄ьшъ хоштемъ· а҅ сихъ прѣо҅бидимъ· а҅леѯандръ къбо го лѫкавъ мѫжь҆ рече· послоушаи҆ насъ піо҅ниѥ· піо҅нии҆ рече тꙑ мене послоушаи҆· ѥ҅же бо тꙑ вѣси вѣдѣ· а҅ ѥ҅же а҅ꙁъ вѣдѣ тꙑ не вѣси· а҅леѯан꙽дръ же вь҆схотѣ порѫгати сꙙ ѥ҅моу· и҅ рече нарѫгаѧ҅ сꙙ· а҅ сиѧ ѫ҅ꙁꙑ чьсо ради сѫтъ на тебѣ·

[0299] піонии҆ рече сего ради· да не прѣходꙙште· града вашего· пораꙁоумѣѭ̑тъ нꙑ· ꙗ҅ко жъръше и҅ о҅скврънивъше сꙙ придохомъ· и҅ да о̑увѣсте а҅кꙑ и҅ не въпрашати сꙙ велимъ· нъ въ темницѫ и҅демъ по вол҄и· а҅ не а҅кꙑ инѣхъ ҅ насъ въсхꙑтивъше ведете· нъ и҅м꙽же носимъ ѫ҅ꙁꙑ о҅ставите насъ· не бо съ ѫ҅ꙁами вь҆ведете насъ къ коумиромъ вашимъ· ти тако а҅леѯандръ помлъча· пакꙑ же о҅нѣмъ молꙙште сꙙ ѥ҅моу· о҅номоу глагол҄ѫштоу ѥ҅моу· тако о̑уставихомъ и҅ о̑устръмихомъ· и҅ много о҅бличаѧ и҅хъ· и҅ о҅ бѫдѫштии҅хъ съповѣдаѧ и҅мъ· Алеѯандръ рече· ч꙽то о̑убо на потрѣбѫ сѫтъ намъ словеса си ваша· и҅миже и҅ недостои҅ни ѥ҅сте жити· народоу же хотꙙштоу поꙁоръ съборънꙑи творити· да то о̑услꙑшꙙтъ паче· ции҆ о҅тъ стратига пришедъше пѡ̑лемѡноу рѣшꙙ· не даждъ глаголати ѥ҅мꙋ да не вь҆лѣꙁѫтъ на поꙁоришти· плиштъ и҅ въꙁисканиѥ о҅ н҄емъ бѫдетъ· се слꙑшавъ полемѡ̑нъ глагола· піо҅ниѥ а҅ште не хоштеши жръти· понѣ приди на мѣсто коумиръско· о҅нъ же рече· нъ не бѫдетъ польꙁꙙ твои҅мъ коумиремъ· а҅ште тоу придемъ· пѡлемѡ̑нъ рече о̑увѣштаи҅ сꙙ намъ пиѡ̑ниѥ· піѡ̑нии рече· еша могль бꙑхь аꙁь вась оувѣштати крьстиꙗномь бꙑти· они же вельми вьсмиꙗвьше сѧ рѣшѧ· не имаши того створити да живи иꙁгоримь· пионии рече· горе есть ꙁѣло оумьрьшоу иꙁьгорѣти· оскабивьши же сѧ савини·

[0300] полемонь и сѫшти сь нимь рѣшѧ· смѣеши ли сѧ· она же рече· еи аште б꙯ь хоштеть· крьстиꙗньіни бо есмь· елико бо кь хрьстоу вѣроуѫть· смѣѫть сѧ вь радости вѣчьнѣи·

[0301] гл꙯аше еи· тꙑ бо· емоуже не хоштеши бѫдеть ти приѧти· иже бо не жьрѫть женꙑ вь блѫднитьствѣ стоѧ҅т꙽· она же рече· свѧтоуоумоу господоу пешти сѧ о томь· пакьі же пио҅ниу рече·

[0302] полемонь· оувѣштаи сѧ намь пионие· пиони рече· повелѣно ти есть или оувѣштати или мѫчити· аштене можеши оувѣштати то мѫчи· тогда повьпрашавь полемонь гл꙯а· пожьри пионие· пиони рече· ꙗко крьстьꙗнь есмь· полемонь рече· коего б꙯а чътеши· пиони рече· б꙯а вьседрьжителѣ· сьтворьшааго небо и ꙁемлѭ и вьсѣ ꙗже вь нихь· и вьсѣхь нась· иже подасть намь вьсе бобогать҆ство· ѥ҅гоже поꙁнахомъ слова ѥ҅го ради їсоуса христоса· полемѡнъ рече· пожь҆ри о̑убо по цѣсароу повелѣнию̑· піѡ̑ніи҆ рече· а҅ꙁъ чловѣкоу жрътвꙑ не творѫ· кръстиꙗ҅нъ бо ѥ҅смъ· полемѡнъ рече кръстиꙗ҅нъ ли ѥ҅си· піѡ̑ниї рече· е҅и҆· полемѡ̑нъ рече коѥ҅ѧ црь҆къве· о҅тъвѣшта съборь҆нѣи҆ не бо ѥ҅стъ и҅на о҅тъ хръста· таче приде на савинѫ· рече бо прѣжде ѥ҅и҆ піѡ̑нии· ꙗ҅ко нарьци себе ѳеѡ̑доти· да не въпадеши о҅тъ и҅мене пакꙑ· въ рѫцѣ беꙁаконьнѣи твоѥ҅и госпожди бꙑвъшиї·

[0303] госпожда бо ѥ҅и въ врѣменехъ гордиꙗна цѣсара· хотꙙшти о҅братити савинѫ о҅тъ вѣрꙑ· о҅тъгъна ѭ̑ о҅тъ себе съвꙙꙁавъши· потомъ же съ пиѡ̑номъ сѫшти ѧ҅та бꙑстъ· въ гон҄ении҆ томь҆· рече же о̑убо и҅ тои҆ полемѡ̑нъ· что сꙙ глагол҄еши· о҅на же рече ѳео҅доть· о҅нъ же рече кръстиꙗ҅нꙑн҄и ли ѥ҅си· о҅на же глагола е҅и҅ кръстиꙗнꙑн҄и ѥ҅смъ· полемѡнъ рече коѥ҅ѧ цръкъве· савина рече съборънꙑѧ· полемѡнъ рече коѥ҅го бога чь҆теши· савина рече вьседръжителꙗ· и҅же сътвори небо и҅ ꙁемь҆ѭ̑· и҅ вь҆сѣхъ насъ· ѥ҅гоже поꙁнахомъ слова ѥ҅го ради·

[0304] и҅соу хръстоса· таче въпраша а҅склипиа҅да полемѡ̑нъ· и҅ ли тꙑ крь҆стиꙗ҅нъ ѥ҅си· а҅склипиꙗ҅дъ рече е҅и҆· полемонъ рече коѥ҅ѧ҆ црь҆къве· а҅склипиꙗ҅дъ рече съборънꙑѧ·

[0305] полемѡнъ рече коѥ҅го бога ч꙽теши· а҅с꙽клипиꙗдъ рече їсоуса хс꙯а· полемѡнъ рече· сиї о̑убо и҅нъ ли ѥ҅стъ· а҅склипиꙗ҅дъ рече ни· нъ тъ жде ѥ҅гоже и҅ сиꙗ нарекоста·

[0306] Симъ реченомъ бꙑвъшемъ ведошꙙ ѧ вь҆ темницѫ· и҅дѣа҅ше же вь҆слѣдъ народъ многъ· ꙗ҅коже пль҆номъ бꙑти вь҆сѣмъ стъгнам꙽· глаголаа҅хѫ ции о҅ пио҅нии҆· како присно блѣдъ сꙑ нꙑн҄ꙗ роумѣно лице ѥ҅моу ѥ҅стъ·

[0307] дръжꙙшти же ѥ҅го савини ꙁа риꙁꙑ· о҅търъваниꙗ ради о҅тъ народа· глаголаахѫ ции҆ нарѫгаѭ̑ште сꙙ· тетъка бои҅тъ сꙙ да не о҅търь҆вена бѫдетъ· ѥ҅динъ же о҅тъ н҄ихъ въꙁъпи· а҅ште не жьрѫтъ да сꙙ мѫчꙙтъ·

[0308] дроугꙑи҆ же к꙽то глаголаа҅ше· се чловѣкъ и҅детъ жръти· глаголааше же сего ради· и҅же бѣа҅ше съ нами а҅склипиꙗ҅дъ· пиѡ̑ніи҆ речетъ лъжеши· не бо сего творитъ а҅склипиꙗ҅дъ· дроуꙁии҅ же глагола꙽хѫ· сии҆ и҅ сии҆ жрътвѫ сътворишꙙ· пиѡ̑ниї рече· къждо своѭ̑ и҅матъ вол҄ѫ· ч꙽то о̑убо тебѣ· а҅ꙁъ пио҅ниї сꙙ нарицаѭ̑· се рекъшоу ѥ҅моу· ѥ҅дъва о҅тъ народа съклѣштеномъ сѫштемъ·

[0309] въведошꙙ ѧ въ ть҆мницѫ· прѣдавъше стражемъ· вь҆лѣꙁъше же о҅брѣтошꙙ ꙁатворена преꙁвутера съборънꙑѧ цръкъве· и҅менемъ лимна· и҅ женѫ мак҄едонь҆скѫ· и҅ ѥ҅дного о҅тъ вѣрꙑ фруг҄ии҅скꙑѧ· и҅менемь҆ е҅утухиꙗ҅къ· сѫштемъ о̑убо и҅мъ въкоупь҆· о̑увѣдѣшꙙ стрѣгѫштии тъмницѫ· ꙗ҅ко приносимааго о҅тъ вѣрънꙑхъ не въꙁимаѭ̑тъ піѡ̑ниїна чꙙдь· глаголааше бо піѡ̑нъ· ꙗ҅ко ѥ҅гда вꙙште трѣбоваахомъ· никомоуже бꙑхомъ· и҅ нꙑнꙗ како хоштемъ вьꙁꙙти· раꙁгнѣвашꙙ же сꙙ ть҆мничь҆нии стражиѥ· и҅ раꙁгнѣвавъше сꙙ вьведошꙙ и҅хъ паче вь҆нѫтрь· ꙗ҅коже не и҅мѣти и҅мъ никоѥ҅ѧ҅же милости· славивъше же б꙯а о̑умльчашꙙ· подаѭ̑штоуо̑умоу и҅мъ о҅бꙑченаꙗ· ꙗ҅коже покаати сꙙ стражемъ· и҅с темницꙙ и҅ꙁвести ѧ пакꙑ напрѣждъ· ҅Они же прѣбꙑшꙙ рекше слава господоу· сълоучи бо сꙙ намъ се на добро·

[0310] пространиѥ бо и҅мамъ и҅ бесѣдовати и҅ ба꙯ молити и҅ день҆ и҅ ношть҆· о҅баче о̑убо и҅ вь҆ темницѫ мноꙁи о҅тъ странꙑ прихождаахѫ·

[0311] о̑увѣштати хотꙙште· и҅ слꙑшꙙште и҅х꙽ о҅тъвѣтъ дивь҆ꙗ҅хѫ сꙙ· вълажаахѫ же и҅ ѥ҅лико по ноужди бѣахѫ влачими· о҅тъ кръстиꙗ҅нъ братиꙗ· многъ плачъ творꙙште · паче же о҅ добрꙑи҅хъ мѫжихъ· и҅ о҅ добрѣ житии бꙑвъшии҅мъ· ꙗ҅коже плакати сꙙ піѡ̑нию̑ и҅ глаголати· беꙁ оума беꙁ оума нꙑ мѫчите· беꙁ оума нꙑ сѣчете видꙙште бисърꙑ цръкъвънꙑѧ о҅тъ свинии попъранꙑ· и҅ ꙁвѣꙁдꙑ небесънꙑѧ подъ о҅пашь҆ѭ̑ ꙁмии҅ноѭ̑· на ꙁемл҄ѫ влачимꙑ· винограда и҅же насади десница бж꙯иꙗ҆· о҅тъ свинии прокоужденъ· и҅ того нꙑнꙗ ѥ҅мл҄ѫтъ вь҆си мимоходꙙштеи҆·

[0312] чꙙда моꙗ· ѧ҅же пакꙑ раждаѭ̑· донь҆жде сꙙ о҅браꙁи хс꙯ въ васъ· млади мои пои҅дошꙙ по жестокоу пѫти· нꙑнꙗ соусана о̑удѣбена бꙑстъ· о҅тъ беꙁаконъноу · нꙑнꙗ о҅тъкрꙑваѭтъ младѫ и҅ добрѫ· да насꙑтꙙтъ сꙙ добротꙑ ѥ҅ѧ҆· и҅ въ лъжѫ навадꙙтъ на н҄ѫ нꙑнꙗ о̑убо· гладъ не хлꙙбьнꙑи҆ ни жꙙжда водънаꙗ· нъежео̑услꙑшати слово господьн҄е· нꙑнꙗ о̑убо вьꙁдрѣмашꙙ сꙙ вь҆сꙙ дѣвицꙙ и҅ съпаа҅хѫ· съвръши бо сꙙ гл꙯ъ га꙯ ҅ис꙯а· ѥ҅да сꙑнъ чловѣчь҆скꙑи о҅брꙙштетъ вѣрѫ на ꙁеми· Слꙑшѫ же ꙗ҅ко и҅ ѥ҅динъ къждо ближикѫ прѣдаѥ҅тъ· да съвръшитъ сꙙ реченоѥ· ѥ҅же прѣдати братъ брата въ сь҆мрь҆ть҆· и҅ли и҅спросилъ ѥ҅стъ васъ сотона· ницѫ· нъ да никтоже не мнитъ чꙙда· ꙗ҅ко о҅тънеможе г꙯ь· нъ мꙑ гл꙯етъ бо· и҅ли не можетъ рече рѫка моꙗ о҅тꙙти васъ· и҅ли о҅тꙙжьча слоухъ мои҆ не о̑услꙑшати· нъ грѣси ваши растоѧ҅тъ посрѣдоу насъ и҅ ба꙯· о҅блѣнихомъ бо сꙙ дроуꙁии же и҅ прѣо҅бидѣвъше· беꙁакониѥ сътворихомъ· дроугъ дроуга хапь҆ѭ̑ште· и҅ дроугъ дроуга ꙗ҅дѫште сами сꙙ о̑уморихомъ· лѣпо же бѣ намъ прав꙽дѫ и҅ꙁлиха и҅мѣти· паче кн҄ихчии҆ и҅ фарисеи҆· слꙑшѫ бо ꙗ҅ко и҅ кꙑѧ о҅тъ васъ жидове приꙁꙑваѭ̑тъ въ сьнь҆мѣхъ· тѣмъ вь҆нь҆мѣте да никакоже вамъ· и҅ велико и҅ мало· и҅ вол҄ьнꙑи грѣхъ прикоснетъ сꙙ· и҅ ни ѥ҅динъ о҅тъ васъ да не съгрѣшитъ· великꙑи҅мъ грѣхомъ и҅ хоулоѭ̑ ꙗ҅же на свꙙтꙑи доухъ· не бѫдѣте коупно сь н҄ими кнꙙꙁи содомь҆стиї· и҅ людиѥ гоморь҆стии҆· и҅мже рѫцѣ кръве и҅спльнь҆· мꙑ же ни пророка о̑убихомъ· ни хс꙯а прѣдахомъ ни распꙙхомъ· да что много глагол҄ѫ вамъ· помните ѥ҅гоже слꙑшасте· и҅ нꙑнꙗ бесѣдоуи҅те и҅м꙽же нао̑учени бꙑсте· пон҄еже и҅ се о̑услꙑшасте· ꙗ҅ко рѣшꙙ жидове чловѣкъ бѣѣ҆ше· и҅ почи ꙗ҅ко ноуждъноѭ̑ съмрьть҆ѭ̑· да рекѫтъ н оѥ҅мꙋ нѫждеѭ̑ о̑умь҆рь҆шоу· вь҆сь҆ миръ о̑ученикъ и҅спль҆н҄енъ бꙑстъ· коѥ҅моу ноуждеѭ̑ о̑умь҆ръшоу чловѣкоу· о̑ученици и҅ дрꙋꙁии҅ с н҄имъ толици· ꙁа и҅елꙗ своѥ҅го о̑умрѣшꙙ· коѥ҅моу ноуждеѭ҆ о̑умь҆ръшоу чловѣкоу· и҅менемь҆ толико лѣтъ бѣси и҅ꙁгонꙙтъ сꙙ· и҅ елико на величіꙗ въ цръкви съборнѣи бꙑваѭ̑тъ· не раꙁоумѣѭтъ же ꙗ҅ко ноуждеѭ̑ съмрь҆ть҆нъ ѥ҅стъ· ѥ҅же по своѥ҅и вол҄и и҅ꙁводꙙ себѣ о҅тъ житиꙗ· се же ѥ҅моу глаголавъшоу·

[0313] повелѣ потъштавъше сꙙ и҅мъ и҅ꙁлѣсти и҅с темницꙙ· придоста же к н҄имъ нео҅коръ и҅е҅пархъ ѳеѡ̑филъ· съ народомъ многомъ глагол҄ѫшта· се старѣи васъ о̑уктімонъ въдастъ сꙙ· и҅ жрътвѫ сътвори· о̑увѣштаи҅те сꙙ и҅ вꙑ· въпрашаѭ̑тъ бо васъ лепидонъ· и҅ е҅уктимонъ· піѡ̑нии рече· и҅же сѫтъ вь҆ведени вь҆ темь҆ницѫ· то лѣпо и҅мъ ѥ҅стъ дожьдати а҅нѳупата·

[0314] да видимъ что и҅мъ велитъ· о҅тидошꙙ же много и҅мъ глаголавъше· и҅ пакꙑ прідошꙙ съ многомъ народомъ· рече е҅пархъ ѳеѡ̑филъ· лѫками а҅нѳупатъ посъла да ведени бѫдете въ е҅фесъ· піѡ̑нии рече·

[0315] да придетъ посъланꙑи҆ и҅ пои҅метъ насъ· ѳеѡ̑филъ рече· нъ пригк҄иѱъ ѥ҅стъ чь҆сть҆нѣи҆· и҅ тꙑ паче и҅ди к н҄емоу· а҅ште ли не хоштеши· кнꙙꙁи ѥ҅смъ· да ѥ҅же хоштѫ творѫ· повръꙁъ же и ꙁа вꙑѭ̑ дастъ вои҅номъ вести· ꙗ҅коже мала ѥ҅го не о̑удавити· пріде о̑убо на стъгнꙑ· и҅ савинии· кричꙙштема и҅ма великомъ гласомъ· кръ҆стиꙗ҅на ѥ҅свѣ· и҅ на ꙁемл҄ѫ помештѫште себе· да не ведени бѫдѫтъ въ коумирьницѫ· шесть҆ вои҅нъ піѡ̑ниꙗ ношаахѫ стрь҆моглавь҆· не могѫштемъ же и҅мъ ѥ҅го дръжати·

[0316] колѣнома тъкаахѫ по ребромъ· а҅ ꙁа рѫцѣ и҅ ꙁа ноꙁѣ влачаахѫ вьпь҆ѭ̑шта· принесошꙙ же ѥ҅го носꙙштии҆· и҅ положишꙙ на ꙁеми въ коумирь҆ници· ѥ҅диначе же стоꙗ҅ше е҅уктимонъ· при коумирь҆ници· и҅ лепидонъ рече· чь҆со ради вꙑ не жь҆рете пиѡ̑ниѥ· піѡ̑нии рече ꙗ҅ко крь҆стиꙗ҅ни ѥ҅смъ· лепидъ рече ꙗ҅ко коѥ҅го б꙯а чь҆тете·

[0317] піѡ̑нии҆ рече сътворьшааго небо и҅ ꙁемьѭ̑· и҅ море и҅ вь҆се ѥ҅же вь н҄ихъ· лепидъ рече· распꙙтꙑи҅ же о̑убо кто ѥ҅стъ· пиѡ̑нии рече· ѥ҅гоже посъла б꙯ъ на съпасениѥ мира·

[0318] кнꙙꙁи же вел꙽ми вь҆ꙁпивъше вь҆смиꙗ҅шꙙ сꙙ· и҅ лепидонъ ѥ҅го начꙙ клꙙти· піѡ̑ниї же вь҆ꙁь҆пи богъ вѣренъ и҅ не постꙑдите сꙙ· правдѫ почь҆тѣте· и҅же сѫтъ тъчни а҅кꙑ и҅ вꙑ поꙁнаи҅те· ꙁакономъ вашимъ послѣдоуи҅те· Насъ мѫчии҅те а҅кꙑ и҅ не покар҄ѣѭ̑ште сꙙ· и вꙑ не покарѣѥ҅те сꙙ· мѫчити повелѣно вꙑ ѥ҅стъ а҅ не ноудити· и҅ к н҄емоу роуфинъ кто прѣдъстоѧ· въ риторь҆стѣи хꙑтрости· сии рече стани пиѡ̑ніѥ не величаи҅ сꙙ· о҅нже к н҄емоу· то ли ти сѫ риторъства· то ли сѫтъ твоѧ кн҄игꙑ· тѣхъ сократъ о҅тъ аѳинеи не пострада· тои҅ ли сократъ и҅ а҅ристидъ· и҅ а҅наѯархъ· и҅ прочии҆ величаа҅хѫ сꙙ· и҅мже и҅ философиѭ̑ и҅ прав꙽дѫ· и҅ тръпѣниѥ любьꙗ҅хѫ· ѥ҅динъ же нѣкꙑи въ санѣ и҅ славѣ мирь҆стѣи҆ сꙑ рече· не кличи піѡ̑ниѥ· пиѡ̑нии рече не ноуди нъ крадѫ раждъꙁи и҅ сами вь҆ н҄ѫ вь҆лѣꙁемъ· терентии҅ же к꙽то о҅тъ народа въскрича· вѣсте ꙗ҅ко си ї и҅нѣхъ поваждаѥ҅т꙽ да не жь҆рѫтъ· да о̑уже о̑убо· вѣнь҆ца въꙁложишꙙ на нꙗ· о҅на же растръꙁавъша о҅тъмета꙽ста· димосии҅ же стоꙗаше дръжꙙ коумирь жрътвънꙑи҆· не же съмѣа҅ше къ комоу блиꙁъ пристѫпити· нъ самъ прѣдъ вь҆сѣми димѡ̑сии и҅ꙁѣ о҅тъ н҄его· кричꙙштема же и҅ма крь҆стиꙗ҅на ѥ҅свѣ· не о҅брѣтъше что и҅матъ сътворити· пакꙑ вь҆ темницѫ ведошꙙ· и народъ рѫгааше сꙙ и҅ ꙁао̑уша꙽хѫ и҆· и҅ къ савинии к꙽то глаголааше· ти въ о҅тьчинѫ своѭ̑ не можааше о̑умрѣти· о҅на же рече кто ѥ҅стъ о҅ть҆чина моꙗ· а҅ꙁъ пио҅нова сестра ѥ҅смъ· а҅склипиа҅ди же къ піѡ̑нию̑ рече· не бои҅ши ли сꙙ мене о҅ семъ· и҅ тако вь҆ведена бꙑста вь҆ темницѫ· вълаꙁꙙштоу же піѡ̑нию̑ вь҆ темницѫ· ѥ҅динъ о҅т꙽ вои҅нъ о̑удари и по главѣ вел꙽ми ꙗ҅коже врѣдити ѥ҅го· ҅Онъ же помль҆ча· рѫцѣ же о̑ударьшоуо̑умоу ѥ҅го· и҅ ребра о҅бꙙтришꙙ сꙙ· ꙗ҅коже ѥ҅два ѥ҅моу о҅тъдꙑхати· вълѣꙁъша же вь҆ темницѫ славь҆ꙗ҅ста б꙯а· ꙗ҅ко прѣбꙑста въ и҅мꙙ христово беꙁ врѣда·

[0319] и҅ не похвали сꙙ о҅ н҄ею̑ врагъ· и҅ прѣбꙑста въ пѣснехъ и҅ молитвахъ· о̑утврь҆ждаѭ̑шта себе· Потом же приде а҅нѳупатъ въ ꙁмурь҆нии· и҅ приведенъ бꙑвъ піѡ̑нии҆·

[0320] сѣдшоу а҅нтупатоу на сѫдишти· въпрашати и начꙙ· что сꙙ нарицаѥ҅ши· о҅тъвѣшта· піѡ̑ниї нарицаѭ̑ сꙙ· а҅нѳупатъ же глагола· жь҆реши ли· о҅тъвѣшта ни· а҅нѳупатъ въпраша· кѫѭ̑ вѣрѫ и҅маши· о҅тъвѣшта съборънꙑѧ црь҆кве преꙁвутеръ ѥ҅смъ· а҅нѳупатъ рече тꙑ ли ѥ҅си о̑учител҄ь и҅мъ· о҅тъвѣшта е҅и҆· рече а҅нѳупатъ· боуѥ҅сти о̑учител҄ь ѥ҅си· о҅тъвѣшта піѡ̑нии бж꙯ии҆ вѣрѣ ѥ҅смъ· и҅ вѣроуѭ къ господоу сътворь҆шоуо̑умоу вь҆са· а҅нѳупатъ рече жьри· о҅тъвѣшта ни· къ богоу боголѣпьно вѣровати нао̑учихъ сꙙ· о҅нъ же глагола вь҆си богꙑ чтемъ· и҅ небо и҅ сѫштꙙѧ на небеси богꙑ· что на въꙁдоухъ вьꙁираѥ҅ши ꙁь҆ри ѥ҅моу· о҅тъвѣшта не на въꙁдоухъ вь҆ꙁираѭ̑ нъ къ сътворь҆шоуоумоу въꙁдоуха·

[0321] и҅ небо и҅ сѫштꙙѧ на небеси· а҅нѳупатъ рече· рь҆ци к꙽то сътвори· о҅тъвѣшта· не достои҅но ѥ҅стъ решти· а҅нѳупатъ рече· богъ о̑убо и҅же ѥ҅стъ ꙁеусъ· и҅же ѥ҅стъ на небеси· цр꙯ь бо ѥ҅стъ вьсѣмъ богомъ· млъчꙙштоу же піѡ̑ниу· и҅ о҅бѣшеноу бꙑвшоу·

[0322] рѣшꙙ жь҆ри· о҅тъвѣшта ни· пакꙑ мѫчівъше и҆ ногътьми рѣшꙙ· покаи҅ сꙙ· о҅тъвѣшта нѣсмъ о҅боуꙗ҅лъ· нъ живааго бога боѭ̑ сꙙ· а҅нѳупатъ· и҅ и҅ни мноꙁи жръшꙙ· и҅ живи сѫтъ и҅ съмꙑслꙙтъ· о҅тъвѣшта не жь҆рѫ· а҅нѳупатъ рече· ч꙽то сꙙ тъштиши на съмрь҆ть҆· пио҅ниї рече· не тъштѫ сꙙ на съмрь҆ть҆ нъ на жиꙁнь҆· а҅нѳупатъ рече· не велико чоудо твориши тъштꙙ сꙙ на сь҆мрь҆ть· нъ ѥ҅л꙽ма о̑убо тъштиши сꙙ на съмрь҆ть҆· живъ да и҅ꙁгориши·

[0323] и҅ въписашꙙ вь҆ пинак҄идꙑ роумъскꙑ· піѡ̑нии҆ и҅сповѣдавꙑи҅ сꙙ самъ крь҆стиꙗ҅нъ· живоу и҅ꙁгорѣти повелѣхомъ· шедъшоу же ѥ҅моу на сѫдилиште съ тъштаниѥ҅мъ· и҅ пришедъшоу коментарисию̑· самъ сꙙ съвлѣче· таче раꙁоумѣвъ прѣчистꙑи· лѣпотѫ тѣла своѥ҅го·

[0324] многꙑ радости и҅спль҆ни сꙙ· вь҆ꙁьрѣвъ же на небо и҅ хвалѫ въꙁдавъ богоу· и҅же тако ѥ҅го съблюдъша· прострѣ сꙙ самъ на дрѣво· и҅ прѣда сꙙ вои҅ноу пригвоꙁдити сꙙ· пригвожденоу же ѥ҅моу бꙑвъшꙋ·

[0325] пакꙑ димѡ̑сии҅ рече· покаи҅ сꙙ· и҅ о҅тънь҆мемъ гвоꙁдиѧ· о҅тъвѣшта же о҅нъ· чоухъ ꙗ҅ко нич꙽тоже сѫтъ· тѣмже тъштѫ сꙙ да абиѥ вь҆станѫ· о҅бличаѧ ѥ҅же и҅ꙁ꙽ мрътвꙑи҅хъ вьскръсениѥ· поставишꙙ о̑убо ѥ҅го на дрѣвѣ· таче по томъ и҅ пресвутера коѥ҅го митродора вѣрꙑ марк҄іа҅ньскꙑѧ· лоучи же сꙙ піѡ̑ниꙗ поставіти о҅ деснѫѭ̑· митродора же о҅ лѣвѫѭ̑· и҅ о҅ба ꙁь҆рѣста на въстокъ· принесеномъ же бꙑвъшемъ дръвомъ· и҅ крѫгомъ гладъше· пио҅ниї ꙁатвори о҅чи· ꙗ҅коже народоу мнѣти і и҅ꙁдъша· о҅нъ же о҅ таи҅нъихъ мольбѫ творꙙ· пришъдъ же на конецъ молитвѣ· проꙁь҆рѣ· ѥ҅ште же пламени великоу сѫштоу· веселъ лицемъ· послѣжде рекшоу а҅минъ· и҅ рекъ господоу прии҅ми моѭ̑ доушѫ· а҅кꙑ о҅търигаѧ тихо и҅ беꙁ болѣꙁни и҅ꙁдъхнѫ· и҅ прѣда доухъ свои господоу· вь҆сѫ крьвь вьсѫ доушѫ· неправь҆дьнѣ о҅сѫжденѣ бꙑвъши·

[0326] о҅бѣштавъшоу же сꙙ съхранити· тако житиѥ живъ блаженꙑи пио҅нии· непорочьно неи҅сть҆лѣнно· присно о̑ума и҅мꙑ своѥго простръта къ богоу вьседръжителю· и҅ къ ходатаю̑ бо꙯у и҅ чловѣкомъ·

[0327] и҅соуса хръста бога нашего· такомоу же и҅ достои҅нъ бꙑстъ коньцоу· и҅ великааго подвига побѣдивъ· прои҅де тѣснꙑи҅мі двь҆рь҆ми· на широкъ и҅ великъ свѣтъ·

[0328] наꙁнамена же сꙙ ѥ҅моу вѣньцъ по тѣлоу· по о҅гн҄и бо тако ѥ҅го видѣхомъ приходивъше· ꙗ҅коже тѣло ю̑но страсть҆никоу и҅ꙁглаждено· и҅ о̑уши ѥ҅моу свѣтьлѣ бꙑста·

[0329] брада же ѥ҅моу а҅кꙑ топрьво брадѣѭ̑штꙋ свьтѣа҅ше сꙙ· и҅ лице ѥ҅моу пакꙑ свѣтъло и҅ благодѣть҆ чоудъна· ꙗ҅коже крь҆стіꙗ҅номъ о̑утврь҆дити сꙙ паче вѣроѭ̑· невѣрь҆нии҅ же въꙁбоꙗ҅въше сꙙ· и҅ сьвѣдиѭ̑ и҅мѫште въ страсѣ о҅тити· мѫченъ же бꙑстъ ст꙯ꙑи҆ пиѡ̑нии мѣсꙙца марта в꙯ї· дьнь҆ сѫбота часъ ї꙯· при нанѣ цр꙯и· о҅ насъ же цр꙯ъствоуѭ̑штоу господоу нашемꙋ ї꙯с христосоу· ѥ҅моуже слава и҅ дръжава вь вѣкꙑ вѣкомъ· а҅мин⁘

[0330] молитва ст꙯аа҅го піѡ҄ния҆· и҅же сꙙ о҅брѣте въ и҅но писаниѥ ⁘ И вь҆ сихъ кн҄игахъ чте сꙙ роумъскꙑ· пиѡ҄нии҅ самъ сꙙ и҅сповѣда крь҆стиꙗ҅на·

[0331] сѫшта· живъ да сꙙ съжежетъ и҅ о҄угодъно бꙑстъ· блаженꙑи҅ же шедъ на мѣсто и҅ждеже бѣа҅ше о҅гн҄ь раждъженъ· видѣвъ пламень полꙙшть· моли сꙙ ведѫштии҅мъ ѥ҅го вои҅номъ· о҅слабити ѥ҅моу часъ малъ· да молитвѫ сътворитъ· и҅ прѣклонивъ колѣнѣ· и҅ вь҆ꙁдѣвъ рѫцѣ·

[0332] и҅нѣмъ подъдръжꙙштемъ ѥ҅го· самъ бо о҅тъ многа висѣниꙗ не можааше о҅ себѣ рѫкоу вьꙁдѣти· начꙙ же молити сꙙ господоу и҅ глаголати· слава тебѣ їс꙯у х꙯е сн꙯оу бж꙯ии҆ и҅ночꙙдꙑи҆· сь҆ н҄имъ сꙑ присно слово божиѥ· живаꙗ҅ сила и҅ живꙑ творꙙ вьсꙙ· съкровиште о҅тчоу вѣдѣнію҄· благоѥ҅ корениѥ новоуоумоу садоу·

[0333] ѥ҅же къ богоу плодоприношению҄ нашемоу беꙁ лъжꙙ надежда· поꙁнавъшиимъ тобоѭ҄· о҅тъца и҅ ст꙯ааго дх꙯а· вѣнець҆ славѣ о҅тц꙯оу· и҅же раꙁличънꙑи҅хъ свѣтъ и҅сповѣданию҄ нашемоу· съплитаѥ҅мъ на благѫ вон҄ѫ о҅тьцоу· таи҅на съкръвенаꙗ о҅тъ вѣкъ· и҅ нꙑн҄ѣ о҅бличимаꙗ насъ ради· и҅сповѣдаѭ҄штии҅мъ владꙑчь҆ство твоѥ· Строи҅тел҄ь вь҆сеи твари· дръжꙙи҆ кръмѫ небесънѫѭ҄ ѥ҅же ѥ҅стъ ст꙯ꙑи дх꙯ъ·

[0334] и҅ и҅ꙁбавꙙ въсѫ дш꙯ѫ клатꙙштѫ сꙙ въ горести диа҅воловѣ· и҅же дѣлател҄ь добрꙑи раꙁлѫчаѧ доухомъ ст꙯ꙑи҅мъ плѣвꙑ п꙽шеницꙙ· хлѣбъ небесъскꙑи҆· о҄утвръждаѧ срь҆дьца· вѣдѫштии҅мъ добраꙗ твоꙗ дѣа҅ниꙗ· вино благоѥ҅ новааго винограда· веселꙙи и҅ свѣтъло творꙙи лица· о҅жидаѭ҄штии҅мъ прихода твоѥ҅го· и҅сточникъ животворꙙштоуо҄умоу дх꙯оу· нераꙁлѫчимаꙗ десница о҅ть҆ча· живꙑи҆ о҅браꙁъ о҅тчꙋ подобию҄· тихоѥ о҅тишиѥ плаваѭ҄штиїмъ· надежда беꙁнадеждънꙑи҅мъ· свꙙтость҆ божии҆ благодѣти· праведънꙑи҆ сѫдии· мъꙁдодавъць и҅сповѣдаѭ҄штии҅мъ сꙙ прѣдъ чловѣкꙑ· пѫть҆ водѧи къ о҅т꙽цоу· двь҆ри о҅тчоу въходоу· пастоухъ благꙑи положивꙑи доушѫ ꙁа о҅вь҆цꙙ· и҅ мене грѣшна꙽го и҅ꙁбавивъ о҅тъ вль҆ка· вьсьжде сꙑ и҅ждеже тꙙ кто помолитъ и҅стинноѥ цѣсарьство· покою҄ брѣменънꙑи҅мъ· врачоу болꙙштии҅мъ доушами· и҅же божиѭ҄ властиѭ҄ о҅ставьꙗ҅ѧ грѣхꙑ· вѣнецъ мѫченикомъ· и҅стинънꙑи҆ бг꙯ъ· и҅же надъ вь҆сѣми бг꙯ъ· съ сꙑномъ и҅ ст꙯ꙑи҅мъ и҅ животворꙙштии҅мъ· и҅ нераꙁлѫчимꙑи҆ о҅тъ бж꙯иѧ славꙑ· и҅ свꙙтааго дх꙯а твоѥ҅го вь҆ тꙙ живꙑи҆· и҅ вьса ꙗ҅же на небесехъ и҅ на ꙁеми и҅ въ мори· испл҄ьн҄ѣѧ приходомъ· и҅ строѧ и҅ подаѧ пиштѫ вь҆сеи пль҆ти· тебѣ подобаа҅тъ хвала· слава великолѣпотиѥ· свꙙтость· о҅тцоу и҅ ст꙯оуо҄умоу дх꙯оу вь҆ вѣкꙑ а҅минъ· И се рекъ· слꙑшꙙштемъ вь҆сѣмъ·

[0335] сътворивъ хв꙯о ꙁнамениѥ· вь҆лѣꙁе въ о҅гн҄ь и҅ ꙁинѫвъ прѣда доушѫ· и҅ съконьча сꙙ ст꙯ꙑи мѫченикъ бж꙯ии въ ꙁмурь҆нии· а҅ꙁъ же власъ въ е҅фесѣ сꙑ· въ то врѣмꙙ о҄упраꙁнивъ сꙙ о҅тъ дѣла цр꙯а· прѣписахъ протлъковавъ о҅тъ роумъска ѧ҅ꙁꙑка ка на гръческъ ⁘

[0336]   мѣсꙙца марта въ г꙯і мѫчениѥ ст꙯ааго савина ⁘ Цѣсарьствоуѭ҄штоу дио҅клитиꙗноу· ꙁаповѣдь посъла сꙙ по вь҆сеи вь҆сел҄енѣи҅· ꙗ҅коже вь҆сѣмъ не покорꙙштии҅мъ сꙙ ꙁаповѣди ѥ҅го· и҅ не жь҆рѫштии҆ богомъ· мѫчени бꙑваѭ҄ште ꙁълѫ съмрь҆тиѭ҄ о҄умрѣти· дои҅де же си ꙁаповѣдь҆ по всеи҆ е҅гупть҆стѣи҆ странѣ· гон҄ению҄ же о҄убо належꙙштоу на крь҆стиꙗнꙑ ꙁѣло е҅гупть҆стѣ странѣ ꙁѣло мꙙтѫшти сꙙ· савинъ кто и҅менемь҆ вь҆ то врѣмꙙ сꙑ· поуста града пръвꙑи блага рода сꙑ· славенъ же и҅менемь҆ крь҆стиꙗ҅нъ сꙑ· належꙙштꙙѧ ради бѣдꙑ· о҅тъшъдъ вънъ гра· въ хꙑꙁѣ малѣ꙽мъ и҅ съ и҅нѣми крь҆стиꙗ҅нꙑ таꙗ҅ше сꙙ· въ постѣхъ и҅ молитвахъ дьнь и҅ ношть҆ прилежꙙ· многомъ же крьстиꙗ҅номъ ѧ҅томъ бꙑвъшемъ· и҅ вь҆сѣм꙽ и҅мꙙ савиноу нарицаѭ҄штемъ· прославив꙽ше· не хоудо вь҆ꙁисканиѥ бꙑстъ о҅тъ беꙁаконънꙑи҅хъ· и҅мже ꙁѣло мѫжа прославишꙙ·

[0337] по том꙽ же мало дь҆нии ништии кто· по о҅бꙑчаю҄ просꙙ хлѣба· вѣдꙑ мѣсто к꙽де живетъ свꙙтꙑи савинъ· пришедъ глагола беꙁаконь҆никомъ что ми дасте и҅ покажѫ вамъ мѣсто· и҅жде ѥ҅стъ и҅скомꙑи вами савинъ·

[0338] о҅ни же о҄услꙑшавъше и҅ ради бꙑвъше дашꙙ ѥ҅моу два ꙁлатика· и҅ шедъше вь҆слѣдъ н҄его дои҅дошꙙ мѣста· и҅ о҄ударивъше въ двь҆ри а҅кꙑ ѫ҅родоуѭ҄ште ч꙽то· о҅твръꙁъ ѥ҅динъ о҅тъ братиѧ· о҅увѣдѣти хотꙙ что хотꙙтъ· а҅биѥ въскочишꙙ беꙁаконьници·

[0339] и҅ о҅брѣтошꙙ ст꙯ааго савина съ и҅нѣми шестиѭ҄ братиѧ· и҅ съвꙙꙁавъше влѣкошꙙ вънъ и҅с клѣти· Въпрашавъше же кто ѥ҅стъ о҅тъ н҄ихъ· и҅скомꙑи и҅ми савинъ· и҅ о҄увѣдѣвъше пои҅м꙽ше ѥ҅дного съвꙙꙁашꙙ· веригами двои҅ми· и҅ коꙁълъ тꙙжькъ въꙁложивъше ѥ҅моу приведошꙙ ѥ҅го къ воѥводѣ·

[0340] въ то же врѣмꙙ а҅риꙗ҅нъ к꙽то нарицаѥ҅мъ· старѣи҅шина бѣа҅ше въ поустѣѣмъ градѣ нарицаѥ҅мѣѣмъ· тъ и҅шедъ на походѫ подлъгъ рѣкѫ о҄уꙁь҆рѣ и҅ꙁдалече плъкъ великъ народа грꙙдѫштъ· видѣвъ же мѣсто трѣвно и҅ красъно· сълѣꙁе о҅тъ конꙗ поглоумити сꙙ· бꙑстъ же часъ малъ вьꙁьрѣвъ о҅чима свои҅ма· и҅ оуꙁь҆рѣ ст꙯ааго савина влѣкома съ нѫждеѭ҄ великоѭ҄·

[0341] и҅ рече къ коментарисию҄· к꙽то ѥ҅стъ ѥ҅гоже ведѫтъ нашего чина вои҅ни· о҅нъ же рече мьн҄ѫ г꙯и· воѥ҅вода ѥ҅динъ о҅тъ небогꙑи҅х꙽ крьстиꙗ҅нъ ѥ҅стъ· и҅ потомъ мало дошедъше вои҅ни· сташꙙ прѣдъ воѥ҅водѫ· и҅ стъкашꙙ коментарисиѥмъ глагол҄ѫште·

[0342] савинъ ли ѥ҅стъ и҅же крь҆стиꙗ҅номъ ꙁастѫп꙽никъ· и҅спръва и҅штемꙑи҆ о҅тъ вашеѧ власти· о҅нъ же слꙑшавъ и҅ ꙁѣло сꙙ въꙁдрадовавъ рече· благодѣть милостивꙑи҅мъ и҅ бесъмрътънꙑи҅мъ богомъ· и҅ а҅биѥ повелѣ на вꙑсоцѣ мѣстѣ прѣстолъ поставити· и҅ сѣдъ на вꙑсоцѣ рече· савинъ и҅же нечь҆стивꙑѧ вѣрꙑ· наріцаѥ҅мꙑи҅мъ кръстиꙗнинъ· досадител҄ь да приведенъ бѫдетъ къ нашемоу сѫдилиштоу· коментарисии рече· савина повелѣ ваше величиѥ въ ꙁатворѣ бꙑти·

[0343] а҅ште ли велиши се станетъ прѣдъ твои҅мъ сѫдилиштемъ· приведеноу же ѥ҅моу бꙑвъшоу· а҅риꙗ҅нъ воѥвода рече· да и҅сповѣстъ прѣжде и҅мꙙ своѥ҅ и҅ кобь· и҅ о҅тъкѫдоу ѥ҅стъ· ст꙯ꙑи савинъ рече· савинъ нариаѭ сꙙ крь҆стиꙗ҅нъ же ѥ҅смъ· воѥ҅вода рече робъ ли ѥ҅си и҅ли свободь· савинъ глагола· свободь҆ ѥ҅смъ въ добрѣ въꙁдрастѣ·

[0344] и҅ вои҅нъ въ доуѯовѣѣмъ чиноу· Воѥ҅вода рече· да ч꙽то ти бꙑстъ да о҅тиде о҅тъ своѥ҅го · а҅ не паче себе о҄устрои҅ тꙑ· и҅ на потрѣбѫ сътворити· свꙙтꙑи҅мъ цѣсаремъ и҅ ꙁакономъ и҅мъ· ст꙯ꙑи савинъ о҅тъвѣшта· а҅ꙁъ видѣвъ беꙁаконьнꙑѧ҅ и҅мъ ꙁаповѣди· дошедъшꙙ до робъ хрістовъ· и҅ꙁволихъ паче примѣтати сꙙ въ домъ б꙯а моѥ҅го· и҅ли жити въ жилиштихъ грѣшъникъ· воѥ҅вода рече· нѣси ли слꙑшалъ о҅ ꙁаповѣданꙑи҅хъ намъ· о҅тъ самодръжецъ· ꙗ҅ко да вь҆си въсѫдоу· въ всѣхъ о҅бластехъ и҅ странахъ и҅ мѣстѣхъ· жръти и҅ трѣбꙑ творити милостивꙑи҅мъ богомъ· савинъ глагола· нѣстъ о҄утаило сꙙ насъ нечь҆стивоѥ ꙁаповѣданиѥ҆· ꙗ҅кож и҅ прѣжде рѣхъ· ни ꙁакони· ѥѧ҅же ради блаꙁнишꙙ· и҅ їꙁгоубишꙙ многꙑ· и҅ нарицаѥ҅ши цр꙯ꙙ· пон҄еже вештиѭ нтъ ти ꙁакони и҅стиннии҆· не вѣдѫште бо то творꙙтъ· хоулѫ творꙙтъ къ своѥ҅моу господоу и҅ благодѣтелю· а҅ꙁъ же жь҆рѫ богоу моѥ҅моу їс꙯ хс꙯оу· и҅ томо҄у ѥ҅дномоу слꙋгоуѭ҄· а҅риꙗ҅нъ воѥ҅вода раꙁгнѣвавъ сꙙ рече· ꙁълаа главо дръꙁнѫ ли досадити добрꙑѧ нашꙙ цр꙯ꙙ· и҅ ст꙯ꙑѧ и҅мъ ꙁаконꙑ и҅же сѫтъ поуштени намъ о҅ть҆ н҄ихъ· на о҅бьштеѥ съпасениѥ· Савинъ глагола добрѣ да вѣси воѥ҅вода· ꙗ҅коже николиже жръти и҅мамъ богомъ твои҅мъ· а҅ште съ вьсѣмъ вь҆спрѣштениѥ҅мъ повелиши· воѥвода се о҄услꙑшавъ рече·

[0345] а҅ꙁъ же нꙑнꙗ о҅баче съ милостиѭ҄ ти пріхождѫ· бесъмрътънꙑихъ ради богъ милости· и҅сповѣждъ о҄убо ꙗ҅ко сѫтъ боꙁи и҅стинь҆нии҆· благодѣть҆нии҆· а҅ште ли ни мь҆сти и҅ мѫкꙑ ѥ҅же ти бѫдѫтъ о҅тъ мене сътворити тꙙ и҅мѫтъ вѣдѣти· ꙗ҅ко сѫтъ и҅стиньниї боꙁи· ст꙯ꙑи҆ савин꙽ о҅тъвѣшта· не и҅маши тꙑ мене никакоже въспрѣштаѧ мьнѣ мѫками· воѥ҅вода глагола повелѣно ѥ҅ ст꙯ꙑи҅ми и҅ чьстънꙑи҅ми ꙁаконꙑ раꙁличь҆нꙑи҅ми мѫками мѫчити тꙙ· а҅ште о҄убо въ непокорѣ прѣбꙑваѥ҅ши· ст꙯ꙑи савинъ глагола·

[0346] ҅ште тако о҄устрашимъ сꙙ ꙁемънꙑѧ ѫкꙑ и҅ мь҆сти· ѧ҅же а҅ште и҅ многꙑ сѫъ· не могѫтъ въи҅нѫ и҅ при҅сно дръти вь се мѫчимааго· жрътиꙗ раді соуѥ҅тънꙑи҆мъ богомъ· колико паче би о҄ужасати сꙙ намъ х꙯а и҅соуса· могѫштаа҅го мѫками о҄уготованꙑи҅ми о҅ть҆ н҄его беꙁаконънꙑи҅мъ· о҄удръжати вь вѣкꙑ·

[0347] вьсꙙ не противьшꙙѧ҅ сꙙ ѥ҅моу· би оубо боꙗ҅ти сꙙ паче бога· и҅ г꙯а нашего їсоу х꙯а паче сихъ рекомꙑи҅хъ богъ· и҅же соуѥ҅ть҆ні сѫтъ· а҅риꙗ҅нъ воѥ҅вода се слꙑшавъ рече се нао҄учихъ тꙙ· ꙗ҅коже съмꙑслити и҅ їсповѣдати ꙗ҅ко сѫтъ боꙁи· а҅ште ли ни и҅ невол҄еѭ҄ тꙙ приноуждѫ исповѣдати· и҅сповѣждъ о҄убопо вол҄ипрѣжде бѣдꙑ· ст꙯ꙑи савин꙽ рече тꙑ мꙙ приноудиши· решти сѫтъ боꙁи ѧ҅же вѣштаѥ҅ши· такожде и҅ а҅ꙁъ тꙙ приноуждѫ· при народѣ вь҆семъ сем꙽·

[0348] и҅сповѣдати ꙗ҅ко ѥ҅стъ богъ на небеси· и҅ раꙁвѣ того никтоже и҅нъ· нъ х꙯ъ їс꙯ б꙯ъ савиновъ· Се слꙑшавъ воѥ҅вода ꙁѣло же раꙁгнѣвавъ сꙙ· повелѣ ѥ҅го о҅бѣсивъше стръгати· толико же стръганъ бꙑстъ ст꙯ꙑи҆ бж꙯ии мѫченикъ· дондеже мꙙса ѥ҅моу падошꙙ вь҆са на ꙁеми· тъгда воѥвода глагогола· нѣси ли ѥ҅ште покорилъ сꙙ жрьти богомъ· о҅тъвѣшта ст꙯ꙑи҆ савинъ· никакоже о҄убо жьрѫ· ѥ҅динъ же о҅тъ прѣстоѧ҅штии҅хъ· висамбонъ и҅менемъ рече· владꙑка нашъ нѣстъ ꙗ҅коже стоꙗ҅ти ѥ҅моу· нъ и҅ꙁдъхнѫти и҅ о҄умрѣти· савинъ слꙑшавъ а҅биѥ вь҆скрича гл꙯ꙙ· нѣсмъ о҄ума и҅ꙁгоубилъ· ни о҅тънемогохъ съмꙑсломъ· ꙗкоже да не бѫдетъ отъстѫпити о҅тъ сътворивъшааго мꙙ б꙯а· а҅риꙗ҅нъ воѥвода рече· ѥ҅ште ли пакꙑ дръꙁаѥ҅ши и҅ жестокъ ѥ҅си срь҆дь҆цемъ савине· нъ не и҅мамъ тꙙ сде мѫчити· и҅дѣмъ на о҅нѫ странѫ къ а҅нтинопол҄ь· да тоу о҄увѣси ꙗ҅ко сѫтъ и҅стинь҆нии боꙁи· и҅м꙽же самодръжител҄е намъ жрьти велꙙтъ· савинъ прѣжде воѥводꙑ· ведомъ къ а҅нтінополи· прѣшедъ рѣкѫ и҅ о҅тънемогъ· прѣбꙑ тоу блюдомъ при брѣꙁѣ рѣкꙑ· и҅ꙁлѣꙁошꙙ же и҅ꙁ града народи мноꙁи· видѣти блаженааго мѫченика· воѥвода же вь҆сѣдъ въ корабь҆ хотѣаше прѣити къ а҅нтинопол҄и· и҅жде ст꙯ꙑи савинъ провожденъ бѣа҅ше· слꙑшавъ же ст꙯ꙑи бж꙯ии мѫченикъ·

[0349] о҅бъстоѧ҅штꙙѧ народꙑ глагол҄ѫштꙙ· ꙗ҅ко воѥвода вь҆лѣꙁе вь корабь҆· прити хотꙙштоу вь҆ сии градъ· въста· и҅ въставъ посрѣдоу народа вь҆сего помоли сꙙ гл꙯ꙙ· Боже мои х꙯е и҅с꙯· ѥ҅гоже ради болѣꙁнь҆ сиѭ прѣтръпѣхъ· и҅ поꙁоръ и҅ нагъ видимъ ѥ҅смъ о҅тъ селика народа· о҄услꙑши мене дь҆несь и҅ простьри рѫкѫ своѭ҄ крѣпѫѭ҄· и҅ прослави и҅мꙙ своѥ и҅ мене грѣшнааго неключимааго роба своѥ҅го· посрѣдоу сихъ людии· тако да прославітъ сꙙ ст꙯оѥ и҅мꙙ твоѥ· да ставиши беꙁаконнааго воѥ҅водѫ посрѣдоу рѣкꙑ· и҅ сътвориши да не прѣи҅де ѥ҅моу корабь· нъ да бѫдетъ въ бѣдахъ· да некъли по ноужди прославитъ чъстъноѥ и҅ великоѥ и҅мꙙ твоѥ҆· ѥгоже сꙙ о҅тъмеште· к꙽деже и҅ꙁдрече савинъ· стави сꙙ корабь посрѣдоу рѣкꙑ· и҅ бѣаше клатимъ ꙁѣло· да ꙗ҅коже раꙁоумѣ се воѥвода рече· сѫштиїмъ с н҄имъ въ кораби· видите ꙗ҅ко ѥ҅же рече о҅нъ влъхвъ· сътвори влъхвовании҅мъ· и҅ дръжитъ насъ посрѣдоу рѣкꙑ· а҅ꙁъ дивл҄ѫ сꙙ видꙙ силѫ влъшъствиꙗ ѥ҅го· повелѣ же воѥвода приꙁъвати и҅нѣхъ корабь҆ на помоштьꙗ ѥ҅моу·

[0350] и въскричавъше и҅же бѣа҅хѫ въ кораби приꙁъвашꙙ корабл҄ꙙ на помоштиꙗ и҅мъ прити· дошъдъше же мѣста· и҅жде бѣаше корабь҆ воѥводинъ· и҅ ти ꙁѣло вѣтрꙑ и҅ вль҆нами мьчими въꙁвраштаа҅хѫ сꙙ въспꙙть· и҅ бѣдно и҅мъ бѣа҅ше· ѥ҅динъ же о҅тъ н҄ихъ корабь не могꙑ приближити сꙙ къ воѥводиноу корабью҄· о҅брати сꙙ на о҅нѫ странѫ· въꙁ꙽пи же воѥ҅вода· къ сѫштии҅мъ въ кораби глагол҄ꙙ· шъдъше на о҅нѫ странѫ въꙁиштате прѣдъ градомъ· коѥ҅го савина и҅менемъ· кръстиꙗ҅на сѫшта·

[0351] о҄умѫчена мѫками· и҅ рьцѣте ѥ҅моу чьсо ради стави насъ влъшъствомъ твои҅мъ· прити на о҅нѫ странѫ к тебѣ· о҄убоꙗ бо сꙙ мѫкꙑ да тѣмъ не да намъ прѣи҅ти· сѫштии҅ же въ кораби шъдъше· и҅ о҅брѣтъше ст꙯ааго савина рѣшꙙ ѥ҅моу· та словеса· свꙙтꙑи҅ же о҅тъвѣштавъ рече и҅мъ· живъ г꙯ь б꙯ъ мои їс꙯ х꙯с· ѥ҅гоже ради а҅ꙁъ се страждѫ·

[0352] не и҅матъ прѣи҅ти на о҅нѫ странѫ· доньжде прѣжде и҅сповѣстъ и҅мꙙ г꙯а моѥ҅го їс꙯ хс꙯а· ѥ҅рмиꙗ҅ же к꙽то вои҅нъ ѥ҅динъ о҅тъ стрѣгѫштии҅хъ ѥ҅го рече к н҄емоу· то како можеши раꙁоумѣти· а҅ште воѥ҅вода и҅сповѣстъ далече сꙑ· о҅тъвѣшта ст꙯ꙑи савиниї глагол҄ꙙ· ѥ҅гда напишетъ кн҄игꙑ и҅сповѣдаѧ бога моѥ҅го· и҅ поуститъ къ мнѣ прѣдъ вь҆сѣми вами· тъгда и҅ тъ проштенъ бѫдетъ въ градъ вь҆лѣсти· въꙁврашть҆шемъ же сꙙ и҅мъ· и҅ пришъдъ съ корабьѥ҅мъ блиꙁъ воѥ҅водꙑ· и҅ съповѣдавъше ѥ҅моу вь҆са ꙗ҅же слꙑшавъше о҅тъ ст꙯ааго савина· о҄уже бо бѣѣхѫ о҅тъчаали своѥ҅го живота· и҅ їспросивъ хартиѭ҄ написа тако· ѥ҅динъ б꙯ъ савиновъ їс꙯ х꙯с сь҆ н҄имь҆ и҅нъ никтоже ѥ҅стъ· да ако въписа тако и҅ посъла къ ст꙯оуо҄умоу савиноу· а҅биѥ҆ о҄утиши сꙙ· и҅ корабь҆ о҄устрь҆ми сꙙ на о҅нѫ странѫ· вълѣꙁъ же воѥ҅вода въ градъ· и҅ сѣдъ на сѫдилишти· повелѣ привести ст꙯аа҅го савиниꙗ· и҅ глагола к꙽ н҄емоу· тꙑ начꙙлъ ѥ҅си дѣло·

[0353] ненавидимоѥ о҅тъ богъ и҅ самодръжецъ· и҅же стави насъ посрѣдѣ рѣкꙑ влъшь҆ствомъ свои҅мъ· ѥ҅лико бо можааше сътвори мь҆нѣ а҅кꙑ и҅ хотѣ· ѥ҅же о҄убо могѫ а҅ꙁъ тебѣ то сътворѫ·

[0354] и҅ повелѣ свѣштꙙ въжегъше принесті· и҅ страстьника распꙙти ѫ҅жи четꙑрь҆ми· и҅ привꙙꙁати и по четꙑри колꙑ· и подъпалити ѥ҅моу чрѣво и҅ ребра· доньжде пльть҆ ѥ҅моу а҅кꙑ воскъ съжежена бꙑвъши растечетъ сꙙ· толико же ѥ҅мꙋ ꙁъла нанесъшоу ни ѥ҅д꙽ного гласа и҅спꙋсти· нъ прѣбꙑ тръ҆пꙙ а҅кꙑ и҅номоу а҅ не самомоу страждѫштоу· ҅А҅риꙗнъ воѥ҅вода рече· беꙁоумь҆лю рь҆ци ми что се хъште бꙑти ꙗ҅ко никакоже ничсоже чоуѥ҅ши тако мѫчимъ велми горцѣ· что сꙙ надѣѥ҅ши· и҅ли на кого о҄уп꙽ваѥ҅ши глагол҄и ми· о҅тъвѣштавъ ст꙯ꙑи҆ савинъ рече· надеждѫ и҅мамъ къ богоу своѥ҅мꙋ їсоу хръстоу· ꙗ҅ко моштенъ ѥ҅стъ о҅тъ мѫкъ твои҅хъ соуѥ҅тънꙑи҅хъ и҅ꙁбавити мене· и҅ вѣчь҆ноуо҄умоу цѣсарь҆ствꙋ о҄уподобити мꙙ· воѥ҅вода рече хоштеши о҄убо ꙁь҆лѣ о҄умрѣти· о҅тъвѣшта страстьникъ христовъ глагол҄ꙙ· а҅ште о҄умърѫ· пакꙑ и҅мамъ ꙗ҅коже рѣхъ жиꙁнь҆ вѣчь҆нѫѭ҄· ҅Ариꙗ҅нъ же воѥвода се слꙑшавъ вь҆ гнѣвѣ бꙑвъ· къ вои҅номъ глагола· се послоухъ вамъ сльнь҆це и҅ мѣсꙙцъ· како и҅ ч꙽сого ради мѫчихъ сего неподобънаа҅го· да и҅ вꙑ о҄увѣсте вь҆си въ градѣ семъ живѫштии· ꙗ҅ко не рачи никакоже покаа҅ти сꙙ ни жрь҆ти богомъ· да съпасетъ сꙙ· нъ паче и҅ꙁволи о҄умрѣти мѫками· да о҄уже о҄убо о҅тъвѣтъ сътворити на н҄ь· и҅ се рекъ повелѣ ѥ҅го вь҆ рѣкѫ вь҆врѣшти· и҅ въ беꙁдь҆нии҆ о҄умрѣти·

[0355] пои҅мъше же ѥ҅го вои҅ни ведошꙙ надъ брѣгъ рѣкꙑ· и҅ въꙁъмъше камꙑ велии привꙙꙁашꙙ ѥ҅моу къ ногама· вьврѣшти и тако вь҆ рѣкѫ· по о҅тъвѣтоу воѥводиноу·

[0356] ции҅ же о҄убо о҅тъ многꙑихъ братиꙗ принесошꙙ ѥ҅моу ꙗ҅дь҆ да ꙗ҅стъ· о҅нъ же рече что себѣ троудꙑ творите вь҆ꙁлюбьѥ҅нии҆· а҅ꙁъ о҅тъсели не и҅мамъ въкоусити браш꙽на ꙁемнаа҅го· нъ о҅жидаѭ҄ о҅ноѧ пиштꙙ вь҆коусити· ѥ҅гоже о҅ко не видѣ ни о҄ухо слꙑша и҅ на срь҆дь҆це чловѣкоу не вьꙁиде· васъ же вьсѣхъ хоштѫ вь҆слѣдъ мене и҅дѫштъ· и҅ видꙙште мꙙ тако подвиꙁати сꙙ· да достои҅ни бѫдете и҅ вꙑ вѣчь҆нѣи҆ жиꙁни вѣнь҆ць҆ вь҆ꙁꙙти· и҅ се ѥ҅моу рекшꙋ·

[0357] въведошꙙ ѥ҅го вои҅ни въ корабь҆ и҅ камень· ѥ҅гоже бѣшꙙ привꙙꙁали къ ногама ѥ҅го· да а҅ко бꙑстъ посрѣдѣ рѣкꙑ· пакꙑ въскрича къ стоѧ҅штии҅мъ· и҅ ꙁьрꙙштимъ к н҄емоу народоу глагол҄а· вь҆ꙁь҆рите на мꙙ и҅ помните мꙙ· и҅ прѣмоудивъше о҄утрѣ третии҆ дьнь пришедъше· и҅ странѫ сѣвера о҅тъ града о҅брꙙштете тѣла моѥ҅го и҅ꙁвръжена на соухо· и҅ сего камене и҅же и҅мамъ на ногоу· хоштѫ вам꙽ да погребете съ мои҅мъ тѣломъ· и҅ се рекъ вь҆ꙁь҆рѣвъ на небо ст꙯ꙑи҆ бж꙯ии страстьникъ савинъ· помоли сꙙ глагол҄ꙙ·

[0358] Ги꙯ їс꙯оу хрь҆сте слава тебѣ ꙗ҅ко сътвори съ мноѭ· недостои҅нꙑи҅мъ свои҅мъ рабомъ· и҅ мноꙁи вѣровашꙙ к꙽ немоу· Слꙑшавъ же кнꙙꙁъ повелѣ привести и҆· пришь҆дъшоу же а҅леѯандроу глагола ѥ҅моу к꙽нꙙꙁъ· рьци ми тꙑ кто ѥ҅си ль҆стꙙи҆ многꙑѧ· и҅ о҅тъвраштаѧ ѧ о҅тъ жрътвъ божъ҆скꙑи҆хъ· и҅ о̑учꙙ ѧ и҅нои вѣрѣ·

[0359] рьци о̑убо намъ кто сꙑ тако ль҆стиши народа· а҅леѯандръ глагола· крь҆стиꙗ҅нъ ѥ҅смъ и҅ санъ мои преꙁвутерь҆скꙑи҆· и҅мже саномъ кнꙙꙁоу вѣроѭ̑ о̑упвахъ·

[0360] христовꙑ надеждꙙ приѧ҅ти· а҅н꙽тонінъ глагола· и҅ к꙽то ѥ҅стъ х꙯с· а҅леѯандръ рече съпасъ мира вь҆сего· и҅ свѣтъ вѣроуѭ̑штиимъ вь҆ н҄ь· ҅Антонинъ глагола· како можетъ съпасъ бꙑти тъ·

[0361] и҅же бꙑстъ распꙙтъ· и҅ съмрьть приѧ҅· а҅леѯандръ глагола· то ѥ҅стъ чоудно кнꙙже ꙗ҅ко о̑умрѣ пль҆тиѭ· да не тъчьѭ̑ сидв освѣтитъ· нъ и҅ въ а҅дѣ о҅трѣшитъ болѣꙁни о̑умьръшиим꙽·

[0362] Антонинъ глагола· боуꙗ словеса глагол҄еши· и҅ блꙙди многꙑ· како о̑убо не могꙑ помошти себѣ и҅нѣмъ можетъ помошти· ҅Алеѯандръ рече· съмрьть҆ си вѣроуѭ̑штиимъ к н҄емоу жиꙁнь҆· и҅ неть҆лѣниѥ на небесехъ подаѥ҅тъ· ҅Ан꙽тонинъ глагола о̑умль҆кни о̑убо блꙙдꙑ и҅ пожь҆ри богомъ·

[0363] а҅леѯандръ рече· а҅ꙁъ глагол҄ꙙ се не блꙙдѫ· а҅ште ли то тебе послоушаѭ̑· то не тъчь҆ѭ̑ блꙙдь҆ ѥ҅смъ нъ и҅ ѫ҅родъ· ѫ҅родоуѭ̑тъ бо словеса твоꙗ· Антонинъ рече тако ми богꙑ· а҅ште послоушавъ пожьреши богомъ· то и҅ владꙑка и҅мѣнию̑ многоу· а҅ште ли не послоушаѥ҅ши лютами мѫками погоубь҆ѭ̑ тꙙ· ҅Алеѯандръ глагола не ль҆сти сꙙ кнꙙꙁоу· ꙗ҅ко послоушаѭ̑ твоѥ҅го ласканиꙗ· да погрѣшѫ хрисостово прішествиѥ· тъ бо ѥ҅стъ богъ живъ· а҅нтонинъ глагола· а҅ште не пожь҆реши· то мѫчима тꙙ покажѫ вь҆сѣмъ· а҅леѯандръ рече лютами мѫками о̑умърѫ о҅тъ хрістоса· а҅ште тебе послоушавъ пожьрѫ бѣсомъ нечистꙑи҅мъ·

[0364] Антонинъ глагола· съвлъкъше и соуровами жилами биꙗ҅те и по чрѣвоу· биѥ҅моу же ѥ҅моу и҅ не вѣштаѭ̑штꙋ нич꙽соже· Глагола ѥ҅моу кнꙙꙁъ послоушаи҆ мене а҅леѯандре и҅ пожь҆ри богом꙽·

[0365] ҅Алеѯандръ рече· нич꙽тоже сѫтъ мѫкꙑ твоѧ томителю· и҅ не пожь҆рѫ рѣхъ ті о̑убо· ꙗ҅ко крь҆стиꙗнъ ѥ҅смъ и҅ ѥ҅стъ богъ на небесехъ· помагаѧ҅и҅ ми·

[0366] ҅Антонинъ глагола· не рѣхъ ли ти ꙗ҅ко о҅стани сꙙ блꙙдии҅ тѣхъ· и҅ пристѫпивъ пожь҆ри· да бѫдетъ цр꙯ѣ вол҄ꙗ· Алеѯандръ глагола· а҅ꙁъ жрътвѫ цр꙯ю вѣчь҆ноуо̑умоу приношѫ· сътворивъшоуо̑у небо и҅ ꙁемь҆ѭ̑· и҅ море и҅ вьса ꙗ҅же вь҆ н҄ихъ· Антонинъ рече· не мь҆нꙙтъ ли ти сꙙ боꙁи бо ти и҅м꙽же самодръжецъ цр꙯ъ жрътвꙑ творитъ· ҅Алеѯан꙽дръ рече· чоудо велико о҅бъдръжитъ мꙙ кнꙙже· да некъли и҅ тебе самого видимъ покаѭ̑шта сꙙ о҅тъ прѣль҆сті коумиръскꙑѧ· и҅ о҅браштаѭ̑шта сꙙ къ и҅стинѣ· ҅Ан꙽тонинъ глагола· бѣшенъ ли ѥ҅си а҅леѯандре· ҅Алеѯандръ рече·

[0367] а҅ꙁъ не бѣшѫ сꙙ· нъ боѭ̑ сꙙ бога и҅ того сн꙯а и҅соуса христоса· и҅мѫштааго власть вь дьнь҆ сѫдънꙑи· доушеѭ̑ и҅ тѣломъ·

[0368] ҅Антонинъ глагола· въꙁгнѣтите о҅гн҄ь и҅ раждь҆ꙁѣте сковрадѫ· да въвръженъ бѫдетъ вь҆ н҄ѫ· да тѣмъ бѫдѫтъ вль҆шъбꙑ ѥ҅го побѣжденꙑ· вь҆ꙁгнѣштеноу же бꙑвъшоу о҅гн҄оу· раждегошꙙ сковрадѫ· ꙗ҅коже бꙑти ѥ҅и҆ подобь҆нѣ о҅гню·

[0369] Глагола же ѥ҅моу ан꙽тонинъ· ҅Алеѯандре пожь҆ри· даже не бѫдеши въ сковрадѣ· и҅ нич꙽тоже ти о̑успѣѥ҅тъ ѥ҅гоже тꙑ чь҆теши христоса· ҅Алеѯандръ рече не тꙑ о̑убо о҅ себѣ се глагол҄еши· нъ о҅т꙽цемъ свои҅мъ сотонѫ поваждаѥ҅мъ· ѥ҅гоже достои҅нъствомъ мѫдрости и҅спль҆н҄енъ ѥ҅си·

[0370] ҅Ан꙽тонинъ рече да въвръженъ бѫдетъ въ сковрадѫ· да виждѫ ч꙽то ѥ҅моу о̑успѣѥ҅тъ распꙙтꙑи҆ и҅ о̑умъръи҆· радоуѧ же сꙙ а҅леѯандръ въскочи въ сковрадѫ· ѥ҅дінъ же вь҆ниде· а҅ бꙑстъ видѣти въ сковрадѣ самого третиꙗ· въшедъшоу же ѥ҅моу въ сковрадѫ· приде съ небесе роса·

[0371] и҅ бꙑстъ сковрада ꙗ҅ко не видѣвши о҅гн҄ѣ· бѣа҅ше а҅леѯандръ хвалꙙ бога и҅ глагол҄ꙙ· цѣсароуѧи вь҆ вѣкꙑ богъ· сѣдꙙи҆ на херовимѣ· ѥ҅гоже хвалꙙтъ а҅гг҄ели и҅ а҅р꙽хагг҄ели· благословь҆ѭ̑ тꙙ а҅ꙁъ грѣшънъи҆·

[0372] а҅леѯандръ· ꙗ҅ко сътвори чоудеса о҅ рабѣ своѥ҅мъ дании҅лѣ· ꙁагради о̑уста львови· и҅ съкроуши вь҆сѫ противънꙑи҅хъ силѫ· и҅ раба своѥ҅го вѣнь҆чавъ· и҅ нꙑнꙗ о̑услꙑши мене боже· и҅ покажи недостои҅ноуо̑умоу семоу· твои҅хъ благꙑн҄ь а҅н꙽тониноу· ꙗ҅ко надеждꙙ ѥ҅го бѣсꙑ съплетенꙑ сѫтъ· ѧ҅же несъврь҆шенꙑ сѫштꙙ· несъвръшенꙑ творꙙтъ надѣѭ̑штꙙѧ сꙙ на н҄ꙙ· ҅Антонинъ рече· рѣхъ ти а҅леѯандре ꙗ҅ко бѣсъ и҅маши· и҅ тѣмъ о̑уп꙽ваѧ не стꙑдиши сꙙ· ҅Алеѯандръ рече не раꙁоумѣѥ҅ши ли нераꙁоумь҆не· ꙗ҅ко бѣсъ николиже не мѫчитъ сꙙ тацѣми мѫками· нъ жрътвъ и҅ скваръ трѣбоуѥтъ непоспѣшънъ жрътвъ·

[0373] ѧ҅же погрѫжаѭ̑тъ чловѣкꙑ въ погꙑбѣл҄ь· о҅ть҆ н҄егоже тꙑ нао̑учивъ сꙙ· о̑учител҄ь сꙑ поспѣлъ ѥ҅си въ родъство о҅гн҄ьноѥ· и҅ причꙙсть҆никꙑ поставь҆ꙗ҅ѥ҅ши и҅же съ тобоѭ мѫчимꙑѧ ти· ҅Антонинъ рече· въкопавъше четꙑри дрѣвеса·

[0374] и҅ протꙙгъше по дрѣвесемъ привꙙжате и твръдо· да протꙙжемъ дрѣвесꙑ съкроушитъ сꙙ· и҅ пожь҆ретъ· и҅ли о҅бличаѥ҅мъ о̑умретъ ꙁь҆лѣ· ҅Алеѯандръ мѫчимъ глагола· нич꙽тоже сѫтъ хꙑтрости твоѧ· и҅ пришедъ а҅леѯандръ протꙙженъ бꙑстъ на дрѣвесехъ· добл҄ии҅ же мѫченикъ христовъ таковѫѭ̑ мѫкѫ трь҆пѣѣ҅ше· видꙙ вь҆сꙙ о̑удꙑ протꙙженꙑ· и҅ вь҆сꙙ кости своѧ съкрꙋшаѥ҅мꙑ· вельмѫдроуѧ҅ же а҅леѯандрь҆ рече· тꙑ ѥ҅си богъ крь҆стиꙗ҅нескъ· приходивꙑи҆ къ ст꙯ꙑи҅мъ въгодивъшии҅мъ тебѣ· приди и҅ къ мь҆нѣ грѣшноумоу· и҅ покажи ꙗ҅ко и҅мꙙ твоѥ велико ѥ҅стъ· и҅ боѧ҅штии҅хъ сꙙ тебе· и҅ се ѥ҅моу рекъшоу и҅ꙁмѣни сꙙ лице ѥ҅моу· и҅ бꙑстъ а҅кꙑ пламꙑ· и҅ пристѫпи к н҄емоу о҅тъ слоужꙙштии҅хъ прѣдъ кнꙙꙁемъ· и҅ гл꙯а ѥ҅моу· вь҆сѣмь҆ а҅вѣ ѥ҅стъ а҅леѯандре·

[0375] ꙗ҅ко влъшъбами о҅долѣваѥ҅ши· бѣа҅ше бо ти лице блѣдо видимо· нꙑнꙗ же пакꙑ свѣтъло а҅кꙑ сль҆нце· ҅Алеѯандръ рече добрѣ рече блѣдо· немошти раді пльть҆скꙑѧ· вь҆сѣкъ бо въ болѣꙁни сꙑ тѣлесь҆нѣи блѣдѣѥ ꙁѣло· свѣтло же ѥ҅же нꙑнꙗ видѣ· трьпѣниꙗ ради и҅ промꙑшл҄ениꙗ божиꙗ· вь҆сѣкъ бо сътрь҆пѣвꙑи съпасаѥ҅тъ сꙙ вь҆ вѣкꙑ·

[0376] слоуга рече да тръпѣниꙗ҅ ли ради и҅ꙁмѣноуѥ҅тъ сꙙ лице твоѥ· Алеѯандръ рече· е҅и҆· навꙑкни о̑убо и҅ тꙑ о҅ чловѣче· въсѣк꙽ кръстиꙗ҅нъ и҅штꙙи҆ надеждꙙ къ богꙋ·

[0377] о̑удобь҆ о҅брꙙштетъ· тѣлесъноѥ҅ бо богатъство съ троудомъ и҅ болѣꙁниѭ̑ великоѭ̑ о҅брѣтаѥ҅тъ сꙙ· и҅м꙽же въ погꙑбѣль҆ дш꙯ꙙ не въꙁдръжꙙштꙙѧ сꙙ и҅дѫтъ· и҅ мноꙁи тоу нꙑн҄ѣ и҅штѫштии того·

[0378] а҅ ѥ҅же къ богоу богатъство· скоро ѥ҅стъ и҅ благодарь҆ствь҆но· о̑удобь҆ о҅брѣтаѥ҅мо не ꙁлата ни сь҆ребра· нъ хоудоѭ̑ мѣдиѭ̑ небесъскоѥ цѣсарь҆ство прио҅брѣсти·

[0379] Слꙑшавъ же се слоуга глагола· настави мꙙ мол҄ѭ ти сꙙ· да некъли и҅ а҅ꙁъ въꙁмогѫ причꙙстьникъ бꙑти вь вѣкꙑ вѣкъ· ҅Алеѯан꙽дръ рече вѣроуи богоу и҅ христосоу ѥ҅гоже и҅мѣти и҅маші жиꙁнь҆ вь҆ вѣкꙑ вѣкъ· Слоуга глагола· боже помагаѧ҅и҆ рабоу своѥ҅моу а҅леѯан꙽дроу· помоꙁи и҅ мнѣ грѣшноуо̑умоу· о҅тъвръгни мꙙ о҅тъ скварꙑ гнꙋсънꙑѧ· и҅ о҅тъ лъжеи҅менитꙑи҅хъ богъ· и҅ о҅тъ прѣль҆сти и҅хъ· и҅ о҅тъ гнѣва непрѣподобь҆нааго· и҅ вь҆сѣкоѧ ꙁь҆ли прио҅брѣтел҄ьника а҅н꙽тонина· и҅ причти мꙙ съ рабомъ свои҅мъ а҅леѯан꙽дромъ· и҅ рече а҅леѯандръ· бѫди боже волꙗ твоꙗ· о҅ молитвѣ раба своѥ҅го·

[0380] о̑услꙑша же молитвꙑ ѥ҅го кнꙙꙁъ· ꙗ҅ко въꙁглашааше къ богоу· и҅ раꙁгнѣвавъ сꙙ погоуби и глагол҄ꙙ· съприи҅мьникъ бѫди надълежꙙштии съмрь҆ти а҅леѯан꙽дровѣ· и҅ съконь҆чаи҆ въ и҅сповѣдании мѫчениꙗ· повелѣ же и҅ добл҄ѣ꙽го а҅леѯандра· повѣсивъше стръгати·

[0381] строужемоу же ѥ҅моу въꙁ꙽пи глагол҄ꙙ· кръстиꙗ҅нъ ѥ҅смъ· повелѣ же паче дърати и· ꙗ҅коже строужемъ бѣа҅ше о҅браꙁъ кръ҆стънꙑи҆· въ о̑умѣ своѥ҅мъ сътворивъ· въꙁдвигъ о҅чи свои҆ на небо глагола· благословь҆ѥ҅нъ ѥ҅си г꙯и б꙯е о҅тецъ нашихъ· и҅же раба своѥ҅го а҅леѯандра добь҆ѥ҅сть҆нѣи҅шии҅ми троудꙑ· крѣп꙽ка на твоѥ о̑увѣдѣниѥ· се о̑убо скврь҆н꙽нааго томениѥ а҅н꙽тонина· на осрамь҆ѥ҅ниѥ приведъ· Слꙑшꙙ же то кнꙙꙁъ повелѣ пакꙑ дърати и· и҅ поливаті и о҅ц꙽томъ съ солиѭ̑ растворивъше· и҅ соукномъ въстирати ранꙑ ѥ҅го· да некъли въꙁможетъ приноудити и мѫкамі тѣми пожръти· о҅нъ же пакꙑ гласомъ великомъ глагола· не срамь҆ꙗѥ҅ши ли сꙙ ѡ̑ мѫчителю о҅ сътворенꙑи҅хъ тобоѭ̑ ꙁь҆лии҆· и҅ о҅ въгаждании бѣсовьстѣмъ· а҅ште бо не бꙑ бꙑло· хꙑтрости чловѣчь҆скꙑ· то не бꙑ и҅мѣлъ богъ· тꙑ же не чоувъствоуѧ и҅ подобиѥ и҅хъ и҅мꙑ·

[0382] слѣпъ сꙑ и҅ къ слѣпомъ прилежꙙ· слѣпꙑ надеждꙙ и҅маши· ѥ҅гоже бо прѣді малꙑ видѣа҅ше млатꙑ ковома· и҅ брадъвиѭ̑ тешема· то того нꙑнꙗ поставилъ ѥ҅си· и҅ бога и҆ наричеши· не повинѫ сꙙ о̑убо тебѣ· ни и҅скрачила твоꙗ·

[0383] ни мѫкꙑ твоѧ о̑устрашꙙтъ мене· и҅мамъ бо вьсѣхъ вѣкъ цѣсара бога ꙁастѫпаѭ̑шта мꙙ· и҅ се ѥ҅моу глагол҄ѫштоу· сь҆нидошꙙ ранꙑ дъраниꙗ ѥ҅го·

[0384] ꙗ҅коже вь҆сеи҆ пль҆ти ѥ҅го о҅бнажити сꙙ· и҅ вь҆си прѣстоѧ҅штии҆ о̑ужась҆ни бꙑвъше глаголаахѫ· како сии тръпитъ· не послоушаѭ̑штоу же ст꙯оуо̑умоу а҅леѯандроу· оувѣштаниꙗ кнꙙжа· ни ноуждꙙ· ни ранъ· ни гнѣва· принк҄іѱъ кнꙙꙁъ рече· прѣстани а҅леѯан꙽дре о҅тъ блꙙди и҅ послоушаи и҅ пожь҆ри богомъ·

[0385] и҅ цѣсару дроугъ бѫдеши· о҅нъ же о҅тъвѣшта ѥ҅моу· бѣа҅ше бо срь҆дь҆це ѥ҅моу къ богоу· тѫтьнъ же гласа слꙑшааше сꙙ о҅ деснѫѭ и҅ о҅ лѣвѫѭ̑ глаголꙙ· мѫжаи҅ сꙙ и҅ крѣпи сꙙ а҅леѯандре о҅ и҅мени моѥ҅мъ· о҅тъ вьсѣхъ бо мѫкъ и҅ꙁбавь҆ѭ̑ тꙙ и҅ о҅тъ рѫкоу кнꙙжоу·

[0386] гласа же слꙑшима о̑ужасаахѫ сꙙ вь҆си глагол҄ѫште· о҅тъкѫдоу гласъ сии҆· делматии҅ же принк҄іѱъ пристрашенъ бꙑвъ· тъкнѫ а҅леѯандра глагол҄ꙙ· что ѥ҅стъ гласъ сии· пришедꙑи҆ к꙽ тебѣ· тъгда пакꙑ а҅леѯандръ благодѣтиѭ̑ бж꙯иѭ о҅браꙁъ кръстънꙑи҆ сътворивъ· о҅тъ чела начꙙ и҅ прѣкръсти вь҆се тѣло своѥ҆ глагол҄ꙙ· г꙯и вь҆седръжителю благословь҆ѥ҅нъ ѥ҅си·

[0387] и҅ и҅мꙙ твоѥ҆ да прославитъ сꙙ· и҅же дь҆н҄ешьн҄иї дьнь҆ вь вѣкꙑ радости рабоу своѥ҅моу· даръствовавꙑи· и҅ и҅спльни дш꙯ѫ раба своѥ҅го твоѥ҅ѧ благостꙑн҄ꙙ· и҅ покажи беꙁаконьноуо̑умоу и҅ беꙁбожь҆ноуо̑умоу а҅н꙽тониноу· и҅ дел꙽матию̑· ꙗ҅ко тꙑ ѥ҅си богъ крь҆стиꙗ҅ньскъ· и҅ надѣѭ̑штии҅мъ сꙙ на тꙙ мъꙁдоо҅тъдавь҆цъ ѥ҅си· тъгда пакꙑ глагола а҅н꙽тонинъ· а҅леѯандре пожьри богомъ·

[0388] Алеѯандръ глагола рѣ хъ ти ꙗ҅ко не жь҆рѫ богомъ твои мъ· соуѥ҅тномъ глоухомъ слѣпомъ· ҅Антонинъ рече доколѣ хоулиши и҅ вол҄ꙙ цр꙯ꙙ не твориши· и҅ и҅цѣлѣвъ сꙙ самъ о҅тъ вьсѣкоѧ ранꙑ съблюдеши· доброродь҆нъ сꙑ не поо̑убожаи҅ сꙙ самъ· ҅Алеѯандръ рече· чоуждѫ сꙙ како ѫ҅родиши сꙙ глагол҄ꙙ богꙑ· како о̑убо могѫтъ сии боꙁи бꙑти· ни видꙙште ни о҅ште· ни о҅бѫхаѭ̑ште· и҅ къ тѣмъ пригваждаѥ҅ши сꙙ· о҅ставивъ живаа҅го и҅ їстинънааго б꙯а· и҅ томоу ѥ҅дночꙙдааго о҅трока їс꙯ъ х꙯а· сѫштааго и҅ прѣждесѫштаа҅го прѣжде вѣкъ·

[0389] и҅ надѣѥ҅ши сꙙ на капишта и҅ на бѣсꙑ нечистꙑѧ· твори о̑убо ѥже хоштеши· рѣхъ бо ти ꙗ҅ко крьстиꙗ҅нъ ѥ҅смъ· и҅ мѫкꙑ твоѧ не прикасаѭ̑тъ сꙙ мене·

[0390] ҅Ан꙽тонинъ рече слоугамъ свои҅мъ· въꙁгнѣтивъше о҅гн҄ь и҅ сьнъмъше и съ дрѣва· въврьꙁѣте и҆ въ о҅гн҄ь да погоубитꙑ и о҅гн҄ь· вь҆ꙁгнѣштеноу же бꙑвъшоу о҅гню· ведомъ бѣа҅ше а҅леѯандръ правимъ дь҆вѣма а҅гг҄елома· ꙗ҅же вьнидоста сь н҄имъ въ о҅гн҄ь· и҅ распрашиста пламꙑ·

[0391] ставъ же а҅леѯандръ посрѣдоу пештьницꙙ рече· свꙙтъ ѥси боже· и҅же божь҆ствомъ свои҅мъ съпоустивꙑи о̑убогоуо̑умоу а леѯандроу· помоштъ сь небесе· д а покажеши ꙗко вьса ти покорена сѫтъ· и҅ лоучꙙ пламенънънꙑѧ· же въшествиꙗ твои҅хъ вои҅нъ не сътрь҆пѣвъшꙙ· страшнааго и҅ трепетънааго повелѣниꙗ твоѥ҅го· о̑увꙙнѫшꙙ о҅ мьнѣ· о҅пал҄ѣѭ̑тъ же беꙁаконь҆нааго и҅ нечь҆стивааго раꙁоумъ· въꙁьꙗ҅ривъ же сꙙ кь҆нꙙꙁъ повелѣ и҅ꙁвести и· и҅ глагола ѥ҅моу пожри богомъ да поштꙙждѫ тꙙ· и҅ къ цѣсару съ многоѭ славоѭ̑ пось҆л҄ѫ тꙙ· ҅Алеѯандръ рече· пожрь҆ти ми велиши и҅ о҅ставити и҅стинѫ·

[0392] да дроугъ бѫдѫ подобь҆нострасть҆нь҆ноу чловѣкоу· и҅ врагъ бѫдѫ сътворивъшоуо̑умоу мꙙ богоу· и҅ въ бесть҆лѣнꙑи҅хъ мѣсто· тьлѣниѥ҅ прио҅брꙙштѫ· нъ паче да прѣо҅биждѫ подобънострастъна чловѣка· дь҆несь҆ сѫшта а҅ о̑утрѣ о̑умираѭ̑шта· и҅ о̑убоѭ̑ сꙙ сѫштааго въ вѣкꙑ· и҅ прѣждесѫштаа҅го· и҅же о̑уготови вѣрънꙑи҅мъ· и҅хъже о҅ко не видѣ· ни о̑у ши слꙑшаста·

[0393] ҅Антонинъ глагола· добрѣ· ꙗ҅ко не тъчь҆ѭ̑ богꙑ прѣо҅бидѣлъ ѥ҅си· нъ и҅ цр꙯ѣ похоули· ꙁане сътворѫ ти· да живоу ти сѫштоу ꙁвѣрьми плоушта ти и҅ꙁвлѣчена бѫдѫтъ· а҅леѯандръ рече· ѥ҅д꙽нои҅ двашди и҅ многаш꙽ди рекохъ ти·

[0394] ꙗ҅ко не боѭ̑ сꙙ мѫкъ твои҅хъ хс꙯а ради· не прикасаѭ̑тъ бо сꙙ мене· а҅ште бо бꙑхъ не вѣдѣлъ ѥ҅же глагол҄ѫтъ· не и҅скоусиши г꙯а бога своѥ҅го· о҅бѣштавъ сꙙ о̑убо богоу· како могѫ въꙁвратити сꙙ на ѫ҅родивѫѭ̑ и҅ неполь҆ꙁьнѫѭ̑ вѣрѫ бѣсовъскѫѭ̑· рекшоу господоу· подобъномъ бꙑти глоухꙑимъ· и҅ неподвижимꙑимъ· вѣроуѭ̑штии҅ъ вь҆ н҄ꙙ· а҅ꙁъ же ти пакꙑ глаголѫ· примꙑшл҄ѣи ѡ̑ томителю мѫкꙑ· ѧ҅же и҅маши вꙙштьшꙙ· да понѣ тако о̑увѣси ꙗко немоштьни сѫтъ· не тъчь҆ѭ̑ же мь҆нѣ ѥ҅д꙽номоу нъ и҅ вь҆сѣмъ· и҅же и҅мене ѥ҅го ради троуждаѭ̑тъ сꙙ· ҅Антонинъ глагола нꙑнꙗ о̑увѣдѣхъ ꙗ҅ко тꙑ влъшъствомъ кръмиши сꙙ· и҅ бѣсованиѥ҅мъ многомъ· та словеса о҅бличаѭ̑тъ тꙙ ꙗ҅ко не хс꙯а ради ѥ҅гоже гл꙯еши страждеші·

[0395] нъ дѣи҅ствьнъ сꙑ влъшъбꙑ· прѣлиштаѥши вь҆сꙙ· ҅Алеѯандръ глагола· тебѣ бѫди скврьньниче· тацѣхъ дѣлъ и҅сплънивъшоу сꙙ страрѣи҅шинъствовати· съ о҅т꙽це мъ твои҅мъ диꙗ҅воломъ· мнѣ бо ѥ҅же жити х꙯с· и҅ ѥ҅же о̑умрѣти прио҅брѣтѣль҆· ҅Ан꙽тонинъ рече да веденъ бѫдетъ на поꙁориште къ ꙁвѣремъ· и҅ а҅ко тъчъѭ̑ вь҆ниде сѣдъшоу кнꙙꙁоу· прѣкръсти сꙙ и҅ вьꙁдвиже о҅чи свои на небо· и гласомъ великомъ глагола· твори въскорѣ непрѣподобь҆не· и҅ вь҆сѣхъ нечь҆стиве а҅н꙽тонине томителю· вол҄ѫ о҅тьца своѥ҅го сотонꙑ·

[0396] готовъ бо ѥ҅смъ христосовомъ ꙁнаменіѥ҅мъ съблюдаѥ҅мъ· прѣо҅бидѣти маловрѣмень҆нꙑѧ мѫкꙑ твоѧ· и҅ то ѥ҅мꙋ рек꙽шоу о҅твръꙁошꙙ о҅градѫ ꙁвѣринънѫѭ̑· и҅ и҅ꙁиде рикаѧ҆ левъ· и҅ а҅кꙑ о҅ть҆ць҆ любовънꙑи҆ приѥ҅млетъ чꙙдо своѥ҆·

[0397] тако притекъ ль҆въ скочи на праведьника· и҅ подъ паꙁоухама ѥ҅го положи ноꙁѣ свои· и҅ лиꙁаа҅ше потъ праведь҆ника· и҅ вь҆ꙁирааше на н҄ь· просꙙ божиꙗ строꙗ· да некли раꙁоумѣѭ̑тъ народи· тако стен҄ѫштоу ль҆воу· о҅твори ꙁвѣрокръмь҆никъ пакꙑ· и҅ и҅ꙁиде и҅нъ львъ припаде· къ ногама ст꙯ааго·

[0398] вьꙁираѧ на лице ѥ҅моу· и҅ꙁидошꙙ же хъ молити ꙗ· и҅ꙁвести мꙙ и҅ꙁ бѣдꙑ тоѧ҆· да бꙑхъ покаꙗ҅лъ сꙙ къ богоу· о҅на же о҅тъвѣштаста глагол҄ѫшта беꙁдобь молиши сꙙ· никтоже бо о҅т꙽ сьде пришедъшии҅хъ и҅сходитъ·

[0399] и҅ли о҅тъпоуштаѥ҅тъ сꙙ дожи и до въскръсениꙗ· прѣбꙑваѭ҄штоу же ми и҅ молꙙштоу сꙙ· и҅ покаати сꙙ вел꙽ми о҅бѣштаваѭ҄штоу· глагола ѥ҅динъ ѥ҅ю҄ къ дроугоуо҄умоу· порѫчаѥ҅ши ли сꙙ ꙁа н҄ь ꙗ҅ко о҅тъ вь҆сего срь҆дьца покаѥ҅тъ сꙙ къ богоу· о҅тъвѣштавъ дроугꙑи а҅гг҄елъ глагола· порѫчаѭ҄ сꙙ· и҅ а҅кꙑ видѣхъ ꙗ҅ко подастъ ѥ҅моу десницѫ порѫчь҆никъ· и҅ тъгда видѣвъша вь҆ꙁведоста мꙙ на ꙁемл҄ѫ въ гробъ мои и҆ къ тѣлоу моѥ҅моу· и҅ глаголаста ми вь҆ниди о҅тън҄ѫдоуже о҅тълѫчи сꙙ· и҅ видѣхъ своѥ ѥ҅стъство а҅кꙑ бисъръ бль҆штꙙштъ сꙙ· мрътвоѥ҅ же тѣлесъноѥ видѣниѥ· а҅кꙑ тинавъ калъ смрь҆дꙙшть чрънъ· и҅ гноушахъ сꙙ вь҆нити вь҆ н҄е· глаголаста же къ мнѣ не мошть҆но ти ѥ҅стъ покаати сꙙ· а҅ште не тѣломъ и҅м꙽же съгрѣши· и҅ молꙙштоу ми пакꙑ да бꙑхъ не въшелъ вь҆ тѣло· тъгда пакꙑ глаголаста ми· вь҆ниди вь҆ тѣло своѥ҆· а҅ште то ведевѣ тꙙ о҅тън҄ѫдоу тꙙ вь҆ꙁведоховѣ· да о҄убо вь҆ниди да и и҅нѣмъ на о҄успѣхъ бѫдеши· о҅ н҄ихъже съгрѣшилъ ѥ҅си и҅ приѧ· тъгда о҄убо видѣхъ сꙙ ꙗ҅ко вь҆нидохъ о҄устꙑ мои҅ми· и҅ а҅биѥ начꙙхъ ꙁъвати и҅ глаголати· милоуи҅те мꙙ милоуи҅те мꙙ· таче и҅ꙁведосте мꙙ·

[0400] тъгда глагола ѥ҅моу великꙑи ѳаласии҆· въкоуси брашьна· и҅ не рачааше· нъ тъчь҆ѭ҄ о҅тъ мѣста до мѣста въ црь҆кви падаѧ на лици своѥ҅мъ· и҅сповѣдааше сꙙ бо꙯у съ стенаниїмъ· и҅ съ слъꙁами глагол҄ꙙ· горе съгрѣшаѭ҄штии҅мъ· и҅ мѫцѣ жъдѫштии҅хъ· горе не каѭ҄штии҅мъ сꙙ донь҆деже и҅мѫтъ врѣмꙙ· горе о҅скврьнꙗѭ҄штии҅мъ своѥ тѣло· сътворивъ же четꙑри десꙙти дьнии о҅тиде чистъ къ господоу· проо҄увѣдѣвъ прѣжде трии дь҆нии· съконьчаниѥ своѥ· ходивъшии҆ же и҅ видѣвъшии҆ достои҅новѣрь҆нии҆ о҅ть҆ци· ти съповѣдашꙙ намъ о҄успѣха ради· богоу же подобаатъ слава дръжава· и҅ покланꙗниѥ съ беꙁначꙙльнꙑи҆мъ о҅ть҆цемъ· и҅ съ сꙑномъ и҅ животворꙙштиимъ дх꙯омъ· нꙑн҄ѣ и҅ присно и҅ вь҆ вѣкꙑ вѣкомъ· Амин꙽ ⁘

[0401]   Мѣсꙙца марта въ девꙙтꙑ на десꙙте· житиѥ прѣподобь҆нааго о҅тьца нашего· павъла прѣпростааго ⁘ Повѣдаа҅ше же ст꙯ꙑи божии· и҅е҅раѯ· и҅ кронии҆· и҅ и҅ни мноꙁи о҅тъ братиѧ н҄ихъже хъштѫ глаголати· ꙗ҅ко паулъ нѣк꙽то пол҄ьскꙑи҆ ратаи҆· и҅ꙁдрꙙдь беꙁълобенъ и҅ простъ житиѥ҅мъ· съ крась҆ноѭ҄ женоѭ҄ съпрꙙже сꙙ· ꙁълонравънѫ раꙁоума· ꙗ҅же о҅таи҆ ѥ҅го съгрѣшааше ⁝ на дль҆ꙁѣ врѣмени же съ села напрасно въшедъ въ домъ свои҆· о҅брѣте ꙗ҅ ꙁъло творꙙшта· промꙑслоу на поль҆ꙁь҆ноѥ о҄управь҆ꙗ҅ѭ҄штоу паула· и҅ видѣвъ ѭ҄ съ о҅бꙑчь҆нѫѭ҄ ѥ҅ѧ҅ хотиѭ҄· вь҆смиꙗ҅вь҆ сꙙ вь҆ꙁь҆пи к н҄има глагол҄ꙙ· добрѣ добрѣ тако ми їсоуса небрѣгѫ о҅ томъ· а҅ꙁъ о҄уже к томоу не виждѫ ѥ҅ѧ· и҅ди и҅мѣи ѭ и҅ дѣти ѥѧ·

[0402] а҅ꙁъ бо и҅дѫ и҅ бѫдѫ чрь҆нориꙁецъ· и҅ ни къ комоу же ничь҆соже рекъ· и҅де впоустꙑн҄ѫ къ блаженоуоумоу а҅нтонию· и҅ тлъкнѫвъ двьри· и҅ и҅шедъ же свꙙтꙑи҆ а҅нтонии· въпраша и҆ чь҆то хъште·

[0403] глагола паулъ· чрънориꙁецъ хоштѫ бꙑт· о҅тъвѣшта ѥ҅моу а҅нтонии҆· шесть десꙙтъ лѣтъ сꙑ· и҅ старъ о҄уже сꙑ· сь҆де чрь҆нецъ не можеши бꙑти· нъ паче и҅ди вь вь҆сь҆· и҅ дѣлаѧ живи благодарь҆ствꙙ бога· не можеши бо тꙑ сътръпѣти скрь҆бии поустꙑн҄ьскꙑх꙽·

[0404] о҅тъвѣштавъ старь҆цъ рече· ѥ҅же а҅ште мꙙ нао҄учиши· то то сътворѫ· рече ѥ҅мꙋ а҅нтонии҆· рѣхъ ти ꙗ҅ко старъ ѥ҅си· и҅ не можеши чрь҆нецъ бꙑти· и҅ди а҅ште хоштеши чрь҆нецъ бꙑти· вьлѣꙁи вь о҅бь҆штии манастꙑрь҆· и҅ждеже вꙙште братиѧ ѥ҅стъ· и҅же могѫтъ тебѣ и҅ болѣꙁнемъ твоимъ послоужити· а҅ꙁъ бо ѥ҅динъ сѣждѫ сь҆де· пꙙтꙑи дь҆нь҆ не въкоушаѧ брашно· и҅ тоже по скѫдоу· сими о҄убо глаголꙑ о҅тъганꙗше паула· и҅ ако не рачи послоушати ѥ҅го· ꙁатворив꙽ двь҆ри а҅нтонии· того ради не вь҆ниде до трии дь҆нии ни ꙁа ходоу себѣ· старьцъ же прѣбꙑваа҅ше не о҅тъходꙙ· въ четврь҆тъи дь҆нь҆· потрѣбънаꙗ ноужда ѥ҅моу бꙑстъ·

[0405] и҅ о҅твръꙁъ и҅ꙁиде· и҅ видѣвъ пакꙑ павъла глагола ѥ҅моу· о҅тиди о҅тъсѫдоу старьче· почто мꙙ ноудиши· не можеши сьде прѣбꙑти· глагола ѥ҅моу паулъ· нѣстъ ми ль҆ꙁѣ и҅намо и҅ти раꙁвѣ сь҆де·

[0406] вь҆ꙁьрѣвъ же а҅нтонии и҅ видѣвъ ꙗ҅ко не носитъ ничсоже на кръмѫ· ни хлѣба ни водꙑ· ни и҅ного ничсоже· и҅ четврътꙑи҆ дь҆нь҆ и҅матъ тръпꙙ беꙁ брашъна· помꙑсли е҅да како о҅тъпадетъ и о҄умь҆ретъ·

[0407] не о҅бꙑкъ а҅лчъбꙑ· и врѣдитъ ми доушѫ· вь҆веде и кь҆ себѣ· и҅ꙁвѣстивъ же си ꙁѣло о҅ н҄емъ о҅ вь҆семъ· блаженꙑи҆ и҅ великꙑи҆ а҅нтониї· ꙗ҅ко съвръшена ѥ҅стъ ꙁѣло доуша ѥ҅го· христовъ же рабъ ꙁѣло простъ сꙑ· нѣ по колицѣхъ мѣсꙙцихъ христовоѭ҄ благодѣтиѭ҄· сь҆дѣи҅ствоуѭ҄штоу ѥ҅моу и҅ блаженоуо҄умоу а҅нтонию҄· сътвори ѥ҅моу хꙑꙁинѫ о҅собь҆ да и҅скоусъ прии҅метъ бѣсовъскъ· живъ же ѥ҅динъ о҅ себѣ паулъ прѣпростꙑи· лѣто ѥ҅дино· и҅ благодѣти съподоби сꙙ о҅ бѣсѣхъ· и҅ болѣꙁнехъ вь҆сѣцѣхъ· оуправивъ до конь҆ца въꙁдръжаньнѫнѫѭ҄ благодѣть· въ ѥ҅динъ о҄убо о҅тъ дь҆нии· ꙁѣло лютѣ бѣсꙙштъ сꙙ ю҄ноша приведенъ҆ бꙑстъ къ блаженоуо҄умоу а҅нтонию҄· въꙁь҆рѣвъ же великꙑи а҅нтонии на ю҄ношѫ· глагола водꙙштии҅мъ и҆·

[0408] нѣстъ се моѥ дѣло· о҅ семъ бо чиноу бѣсовь҆стѣѣмь҆ начꙙль҆нѣѣмь· нѣсмъ сꙙ ѥ҅ште съподобилъ благодѣти· нъ сии даръ· паула ѥ҅стъ прѣпростаа҅го· шъдъ же великꙑи а҅нтонии къ и҅скоусъноуо҄умоу паулоу· ведꙑ и҅ тꙑ· и҅ глагола ѥ҅моу о҅ть҆че пауле· и҅ждени бѣсъ сии о҅тъ чловѣка сего· да цѣлъ и҅детъ въ свои҆ домъ· и҅ да прославитъ бога· глагола ѥ҅моу паулъ· а҅ тꙑ что· рече ѥ҅мꙋ а҅нтонии҆· нѣсмъ праꙁденъ а҅ꙁъ и҅но дѣло и҅мамъ· и҅ о҅ставивъ тоу о҅трока великꙑи а҅нтонии· и҆ въꙁ꙽врати сꙙ въ своѭ҄ хꙑꙁинѫ· въставъ же беꙁлобь҆нꙑи старьць҆· и҅ помоливъ сꙙ· и҅ приꙁвавъ бѣсꙙшта꙽аго сꙙ глагола· рече о҅тьцъ а҅нтониї и҅ꙁиди и҅ꙁъ чловѣка· бѣсъ же съ хоулоѭ҄ въпиꙗ҅ше глагол҄ꙙ· не и҅ꙁідѫ ꙁълꙑи҆ старче лѫкавꙑи҆· въꙁь҆мъ же милотиѭ҄ своѭ҄ биꙗ҅ше и҆ по хръбътоу глагол҄ꙙ· и҅ꙁиди рече о҅ть҆ць҆ а҅нтонии· бѣсъ же хоулꙑ вѣштаа҅ше на а҅нтониꙗ и на павъла· глагол҄ꙙ бол҄ьшь҆ми· гладиваꙗ сиꙗ· ненасꙑштенаꙗ· ꙗ҅же николиже свои҅мъ нѣста сꙑта· кѫѭ҄ о҅бь҆штинѫ и҅мата съ мноѭ҄· что нꙑ мѫчита· глагола павь҆лъ· и҅ꙁлѣꙁеши ли· и҅ли и҅дѫ къ хрістосоу· и҅ горе тебѣ и҅матъ сътворити· похоули же и҅ христоса сверѣпꙑи тъ бѣсъ вь҆пиѧ· не и҅ꙁидѫ· раꙁгнѣвавъ же сꙙ павь҆лъ на бѣсъ· и҅ и҅шедъ и҅ꙁъ хꙑꙁинꙑ своѥѧ въ прѣпладь҆нь҆ѥ҅· е҅гуп꙽ть҆стии҆ ꙁноѥве о҄убо· ничимъже сѫтъ хоуждъши· вавулонь҆скꙑѧ о҅ноѧ пештьницꙙ· ставъ о҄убо на камени свꙙтꙑи старьцъ на ꙁнои҆· молꙗше сꙙ богоу глагол҄ꙙ сице· тꙑ видиши їс꙯ хс꙯е· распꙙтꙑи при пѫнть҆стѣмъ пилатѣ· ꙗ҅ко не и҅мамъ сьлѣсти съ камене сего· ни имамъ ꙗ҅сти ни пити доньдеже о҄умърѫ· а҅ште мене не о҄услꙑши· и҅ и҅жденеши бѣса сего о҅тъ чловѣка сего· и҅ свободь҆ сего сътвориши о҅тъ доуха сего нечистааго· ѥ҅ште же глагол҄ѫштоу прѣпростоуо҄умоу· и҅ сь҆мѣреноуо҄умоу паулоу їсоусовоу· прѣжде съконь҆чаниꙗ молитвꙑ· вь҆ꙁь҆пи гласомъ бѣсъ и҅дѫ и҅дѫ· и҅ и҅схождѫ ноуждею҄ и҅ мѫкоѭ҄ женомъ ѥ҅смъ· о҅тъхождѫ о҅тъ чловѣка· о҄уже к꙽ томоу не приближѫ сꙙ къ сь҆мѣреноуо҄умоу и҅ прѣпростоуо҄умоу паулоу· женетъ бо мꙙ и҅ не вѣдѣ камо и҅дѫ· и҅ а҅биѥ҆ и҅ꙁиде бѣсъ· и҅ прѣложи сꙙ въ ꙁмии великъ· ꙗ҅ко седмь҆ десꙙтъ лакътъ· и҅ и҅де пль҆ꙁꙙ къ чръмъноуо҄умоу мороу· да съконь҆чаѥ҅тъ сꙙ реченоѥ ст꙯ꙑи҅мъ доухомъ· на кого вь҆ꙁь҆рѫ· нъ на кротъкааго и мль҆чаливааго и҅ сьмѣренааго срьдь҆цемъ· и҅ трепештѫштаа҅го мои҅х꙽ словесъ· си сѫтъ чоудеса сь҆мѣрена꙽го и҅ прѣпростааго паула· и҅ и҅на вꙙшть҆ша и҅ бол҄ьша сихъ· сии҆ нарече сꙙ прѣпростꙑи вь҆сеѭ҄ братиѭ҄· ѥ҅гоже молитвами причꙙсть҆ници бѫдѣмъ цѣсарь҆ства небесъскаа҅го·

[0409] нꙑн҄ѣ и҅ присно и҅ вь҆ вѣкꙑ вѣкомъ· амін⁘  мѣсꙙца марта к꙯· мѫка свꙙтꙑихъ· терентиꙗ· африкана· и помпиꙗ ⁘ Цѣсарьствоуѭ҄҄҄штоу дек҄ию҄· римь҆стѣи власти· и҅ хотꙙштоу вь҆сꙙ на своѭ҄ вѣрѫ привлѣшти·

[0410] о҅ть҆ца бо и҅мѣ диꙗ҅вола· посъла по вь҆семоу цѣсарьствоу своѥмоу· ꙗ҅коже вь҆сꙙ нарицаѭ҄штꙙѧ҅ имꙙ хрисостово· привлѣшти на скврънноꙗ҅дениѥ· а҅ште ли да котори сѫпротивꙙтъ сꙙ о҅ томъ· то да предаѭ҄тъ сꙙ сѫдоу· посъла же въ а҅фрик҄иѭ҄ нечь҆стивѫѭ҄ тѫ ꙁаповѣдь· къ кнꙙꙁоу фуртоунатиꙗ҅ноу а҅фрик҄ьскоуо҄умоу· и҅ дошъдъшоу цѣсароу повелѣнию҄ къ власти ѥ҅го· и҅ прии҅мъ кнꙙꙁъ кн҄игꙑ цѣсарꙙ· сѣдъ на сѫдишти· повелѣвааше народъ градъскꙑи҅хъ приводиті ѥ҅мл҄ѫште· и҅ съсѫдꙑ мѫчильнꙑѧ прѣдъ н҄ими полагати· сии бо боꙁи ѧ҅же мѣниши· камениѥ и҅ дрѣво и҅ мѣдь҆ и҅ желѣꙁа сѫтъ· о҄украшени ꙁлатомъ на прѣль҆штениѥ чловѣкомъ· о҅тъ вѣчьнꙑѧ жиꙁни сии҆ бо не видꙙтъ· ни глагол҄ѫтъ ни ходꙙтъ· ни слꙑшꙙтъ камениѥ҆ сѫште· чловѣкꙑ и҅ꙁваꙗ҅ни· и҅ въ видъ чловѣчьскъ о҅бражени· рь҆цѣте же о҄убо къ богомъ вашимъ· ѧ҅же мѣните а҅ште могѫтъ помошти себѣ· и҅ли комоу дати гнѣваѭ҄штꙙѧ҅ сꙙ на н҄ꙙ· и҅ се слꙑшавъ кнꙙꙁъ вь҆ꙁбѣсивъ сꙙ· повелѣ терентиꙗ и҅ а҅фрикана· маѯима же и҅ помпиꙗ· въ вънѫтрь҆н҄ѫ ть҆мницѫ вь҆врѣшти· и҅ съ вь҆сѣкоѭ҄ твр꙽достиѭ҄ блюсти ѧ҆ рекъ· нѣ въ кꙑи҆ дьнь҆ въпрашаѭ҄ и҅хъ· блаженааго же ꙁинона и҅ а҅леѯандра· и҅ ѳео҅дора сѫштемъ и҅мъ числомъ четꙑри десꙙти· ти шесть҆· повелѣ къ сѫдии҅штоу привести· и҅ глагола и҅мъ· нич꙽соже не о҄успѣвъше пръвꙑи҅мъ вашімъ пь҆рѣниѥ҅мъ· послоушаи҅те мене и҅ пожь҆рѣте великоуоумоу и҅раклоу·

[0411] о҅ни же о҅тъвѣштавъше рѣшꙙ· мꙑ многашди рѣхомъ ти· и҅ въ пръвоѥ҅ ти въпрашаниѥ҆ ꙗ҅коже крь҆стиꙗ҅ни ѥ҅смъ· и҅ не прѣпь҆риши насъ капиштемъ нечистомъ поклонити сꙙ· мꙑ бо готови ѥ҅смъ о҅ въпрашании твоѥ҅м꙽ о҅тъвѣштавати· Кнꙙꙁъ рече не послоушаѥ҅те ли мене молꙙштоу ми сꙙ вамъ· то ноудите мꙙ повелѣноѥ о҅тъ цѣсара сътворити· и҅ и҅нако вамъ нанести· и҅ повелѣ бити ѧ·

[0412] сѫкатомъ жеꙁлиѥ҅мъ· и҅ жилами говꙙждами· простьръше же рѫкꙑ на небо ст꙯ии҆ мѫченици· рѣшꙙ великомъ гласомъ вь҆ꙁьпивъше· приꙁь҆ри боже и҅ помоꙁи рабомъ свои҅мъ· и и҅ꙁбави нꙑ о҅тъ сѫпротив꙽ника· Слꙑшавъ же то кнꙙꙁъ· повелѣ ѥ҅ште и҅ паче бити ѧ· дондеже и҅ꙁмѣни къждо по трь҆мь҆ десꙙть҆мь к҄ентоурио҅нꙑ· биѥ҅момъ же ст꙯ꙑи҅мъ· конь҆чашꙙ сꙙ тини и҅ жь҆ꙁлиѥ· тъгда вь҆ꙁбѣсивъ сꙙ повелѣ дрѣвесꙑ сѫкатꙑ бити ѧ· ꙗ҅коже о҄уже и҅ вънѫтрь҆н҄ꙙѧ о҄удꙑ видѣти· тако о҄убо бꙑшꙙ лица свꙙтꙑи҅хъ· ꙗ҅коже вь҆сѣмъ чоудити сꙙ тр꙽пѣнию҄ и҅хъ· и҅ ѥ҅гда ѧ много мѫчишꙙ глагола кнꙙꙁъ· пожьрѣте понѣ нꙑн҄ѣ о҅каа҅нии· и҅ о҅тъпоуштѫ вꙑ·

[0413] свꙙтиї же мльчаахѫ· ничъсоже ѥ҅моу о҅тъвѣштаѭ҄ште· Пакꙑ же повелѣ кнꙙꙁъ гвоꙁдиѧ раждегъше жешти ѧ по хръбътоу· и҅ ѥ҅г꙽да ѧ велми мѫчишꙙ· повелѣ о҅ць҆тъ лютъ съ солиѭ҄ растворивъше вь҆ꙁливати на хръбътꙑ и҅хъ· и҅ соукномъ вь҆стирати ранꙑ и҅хъ· въꙁь҆рѣвъше же свꙙтии на небо· г꙯и боже и҅ꙁбавивꙑи· свꙙтꙑѧ҆ три о҅трокꙑ твоѧ о҅тъ пешти о҅гн҄ьнꙑѧ· а҅наниѭ҄ а҅ꙁариѭ҄ мисаи҅ла· и҅ не давъ и҅м꙽ пакости приѧ҅ти· и҅ꙁбавивꙑи҆ дании҅ла о҅тъ о҄устъ ль҆вовъ· и҅ сънабь҆дѣвꙑи мѡ҄ӱсиѭ҄ о҅тъ рѫкꙑ фараѡ҄н҄ꙙ· съпасꙑи ѳеклѫ о҅тъ о҅гн҄ѣ· и о҅т꙽ поꙁоришта· и҅ о҅тъ ꙁвѣрии҆· съвръшаѧи· и҅ хорѫгви даръствоуѧ любимꙑи҅мъ тобоѭ҄· въꙁведъи пастоуха о҅вь҆ча г꙯а нашего и҅соу хс꙯а· дарь҆ствовавꙑї на многꙑ и҅ раꙁличь҆нꙑ благодѣти· вь҆сиꙗвꙑи свѣтъ и҅ тъмѫ·

[0414] о҅тъгь҆навъ· сьвиваѧи҅ небо а҅кꙑ кожѫ· и҅ꙁъчитаѧи҅ ꙁвѣꙁдꙑ небесъскꙑѧ· и҅ пѣсъкъ моръ҆скꙑи҆· и҅ и҅стинѫ о҄украсивъ· о҄услꙑши насъ молꙙштъ ти сꙙ хс꙯е· и҅ помоꙁи нам꙽ ꙗ҅ко твоꙗ ѥ҅стъ слава и҅ дръжава вь҆ вѣкꙑ а҅минъ· коньчавъшемъ же ст꙯ꙑи҅мъ молитвѫ· и҅ рек꙽шемъ а҅минъ· Пакꙑ кнꙙꙁъ повелѣ повѣсивъше ѧ стръгати ребра и҅хъ· деромомъ же свꙙтꙑи҅мъ на многꙑ часꙑ· течениѥ кръвъноѥ о҅тъ ст꙯ꙑи҅хъ тѣлесъ и҅хъ и҅схождаа҅ше· ꙗ҅коже о҅тъ множь҆ства кръвънаа҅го о҄умочити сꙙ риꙁамъ слоугамъ· и҅ тако не радѣа҅хѫ о҅ мѫкахъ· х꙯с бо бѣа҅ше о҅бль҆гъчаваѧ· и҅ помагаѧ и҅мъ·

[0415] и҅ глагола кь҆ н҄имъ кнꙙꙁъ· прѣпь҆рѣшꙙ ли вꙑ мѫкꙑ· о҅стати сꙙ бѣсованиꙗ҅ ѥ҅же и҅мате ꙁълосъмрь҆тьнии҆· и҅ли прѣбꙑваѥ҅те въ ꙁъловѣрии вашемъ· свꙙтии҅ же ничсоже ѥ҅моу о҅тъвѣшташꙙ· нъ вь҅ꙁь҆рѣвъше на небо рѣшꙙ· раскопавꙑи҆ о҅гн҄емъ градъ содомескъ· и҅ о҅поустивꙑи· и҅ нꙑн҄ѣ пось҆л҄и помошть҆ твоѭ҄· и҅ раꙁори беꙁбожьноѥ бѣсованиѥ· и҅ съврь҆ꙁи капишта и҅хъ· и҅ сътворивъше ꙁнамениѥ кръстъноѥ на лицихъ свои҅хъ· въꙁдоунѫшꙙ на капишта· и҅ тоу а҅бие сътръшꙙ сꙙ· и҅ бꙑшꙙ а҅кꙑ прахъ·

[0416] и҅ рекошꙙ свꙙтии къ беꙁаконъноуо҄умоу кнꙙꙁоу· виждь чь҆сти вашꙙ· кде крѣпость҆ и҅хъ соуѥ҅тънаꙗ· ѥ҅да въꙁмогошꙙ помошти себѣ· се же свꙙтꙑи҅мъ глагол҄ѫштемъ· и҅ цръкъвиште капишть҆ноѥ раꙁори сꙙ· раꙁгнѣвавъ же сꙙ кнꙙꙁъ о҅ съкроушениї богъ свои҅хъ· повелѣ мечемъ и҅сѣшти свꙙтꙑѧ· прии҅мъше же свꙙтии҆ о҅тъвѣтъ· и҅дошꙙ радоуѭ҄ште сꙙ и славꙙште господа· пришедъшемъ же и҅мъ къ нареченоуо҄умоу мѣстоу· прѣклонивъше колѣна· и҅ протꙙгъше вꙑѧ своѧ· съконь҆чашꙙ сꙙ мечемъ· въ и҅сповѣдании҆ хрисостовѣ· пришедъше же крь҆стиꙗ҅ни· вь҆ꙁꙙшꙙ тѣлеса и҅хъ· и҅ положишꙙ на нарочитѣ мѣстѣ· сим же свꙙтꙑи҅мъ съконьчавъшемъ сꙙ· Повелѣ беꙁаконънꙑи҆ кнꙙꙁъ терентиꙗ· и҅ фрикана привести· и҅ глагола к н҄има· пожь҆рѣта богомъ· а҅ште ли ни то ꙁь҅лѣ ва погꙋбь҆ѭ҄· и҅ нѣстъ бога и҅же ва и҅ꙁдрѫкꙋ моѥ҅ю҄ и҅ꙁбавитъ· Свꙙтаа же рекоста глаголаховѣ ти многашди· ꙗ҅ко кръстиꙗ҅на ѥ҅свѣ и҅ въ христоса и҅мавѣ надеждѫ· бѣсомъ же нечистꙑи҆мъ не поклонивѣ сꙙ· ни богомъ твои҅мъ слоуживѣ· и҅ о҅ мѫкахъ твои҅хъ небрѣжевѣ· да о҄убо примꙑшлꙗи҆ о҅ наю҄ ѥ҅лико хоштеши мѫкъ· вѣрꙋѥ҅вѣ бо богоу ꙗ҅ко побѣжденъ бѫдеши нами рабꙑ ѥ҅го· ꙗ҅коже побѣжденъ бꙑстъ и҅ о҅ть҆ць҆ твои҆ диꙗ҅волъ·

[0417] Слꙑшавъ же то кнꙙꙁъ повелѣ въсадіти ꙗ въ темницѫ· и҅ веригꙑ наложіти и҅ма на вꙑѭ· и҅ на рѫцѣ и҅ на ноꙁѣ·

[0418] и҅ тако блюсти ѥ҅ю҄· и҅ сътворишꙙ слоугꙑ ꙗ҅коже и҅мъ повелѣно бꙑст꙽· пове же и҅ тръꙁѫбь҆цꙙ желѣꙁнꙑ подъстълати и҅ма· и҅ не дати никомоуже о҅тъ крь҆стиꙗ҅нъ въходити к н҄има· ни пиштꙙ и҅ма даꙗ҅ти·

[0419] въ полоуношти же молꙙштема сꙙ свꙙтꙑи҅ма· просвь҆тѣ сꙙ свѣтъ великъ въ темници о҅ н҄ею҄· и҅ а҅гг҄елъ господь҆н҄ь ста прѣдъ н҄има глагол҄ꙙ·

[0420] въстанѣта и҅ почиваи҅та· и҅ пристѫпивъ а҅гг҄елъ прикоснѫ сꙙ веригах꙽· о҅блежꙙштии҅хъ о҅ вꙑи ѥ҅ю҄· и҅ а҅биѥ о҅тъпадошꙙ веригꙑ о҅тъ тѣлесе ѥ҅ю҄· и҅ бѣаше прѣдь҆ н҄има трепеꙁа о҄уготована вь҆сѣчь҆скꙑими брашъ҆нꙑ добрꙑи҅и҅ми· и҅ рече к нима а҅гг҄елъ· прии҅мѣта о҅тъ прѣдълежꙙштии҅хъ прѣдъ вама брашънъ· ꙗ҅же посъла вама господь҆ богъ· свꙙтаꙗ же благословиста господа· и҅ тако приѧ҅ста брашъна· ꙗ҅коже и ть҆мничь҆нꙑимъ стражемъ видѣвъшемъ свѣтъ· въскочити вь҆нѫтрь҆· и҅ и҅стинь҆нѣѥ видѣти свѣтъ· въшедъшемъ же и҅мъ о҅брѣтошꙙ ст꙯аꙗ веселꙙшта сꙙ· и҅ и҅ꙁлѣꙁъше съ страхомъ· Вь҆ꙁвѣстишꙙ кнꙙꙁоу ѥ҅же видѣшꙙ· и҅ въ третии дь҆нь҆ повелѣ привести ꙗ на сѫдиште· Ставъшема же ст꙯ꙑи҅ма прѣдъ кънꙙꙁемъ· рече къ н҄има· тако ли накаꙁашꙙ ва мѫкꙑ· ѡ҄ ꙁълобѣсънаꙗ· покаꙗ҅въше сꙙ пожрь҆ти богомъ·

[0421] Ст꙯ꙑи҆ рече терентии· мѫка си мь҆нѣ бѫди и҅ любꙙштиимъ хс꙯а· ѫ҅родивоѥ бо· богомѫдростьнѣѥ чловѣкомъ ѥ҅стъ· мѫдрость бо чловѣчъска· ѫ҅родь҆ство о҄у бога ѥ҅стъ· беꙁоумл҄ь же и҅ бѣсꙙ сꙙ бѫдѫ подобь҆нъ тебѣ· а҅ште бога о҅ставивъ бѣсомъ поклон҄ѫ сꙙ· Кнꙙꙁъ же раꙁгнѣвавъ сꙙ повелѣ дърати ꙗ· свꙙтаа же строужема молꙗста сꙙ· глагол҄ѫшта їс꙯ х꙯се· сꙑне бога живааго· вь вѣкꙑ прѣбꙑваѧи свѣте кръстиꙗнъскꙑи҆· вѣро нераꙁоримаꙗ· ꙗ҅ви сꙙ· и҅ помоꙁи нама· и҅ не о҅срами наю҄ о҅тъ лица твоѥго·

[0422] слоугамъ же дерѫштамъ ꙗ҆· и҅ хс꙯оу о҅бльгъчаваѭ҄штоу мѫкꙑ· не чоуꙗста свꙙтаꙗ болѣꙁнии҆· раꙁгнѣвавъ же сꙙ кнꙙꙁъ повелѣ сьнъмъше ꙗ҆ съ дрѣва вести вь҆ ть҆мницѫ· и҅ приꙁъвавъ вь҆сꙙ чародѣѧ ꙁвѣринꙑѧ· повелѣ привести ѥ҅лико и҅мѫтъ ꙁвѣрии҆· лютъ и҅ ꙁълъ· а҅спидꙑ и҅ е҅хид꙽нꙑ· и҅ к҄ерастꙑ· и҅ въметавъше ꙁатворити съ свꙙтꙑи҅ма· и҅ бѣа҅хѫ ꙁвѣриѥ҆ плѣжѫште· и҅ прѣдъ ногама ѥ҅ю҄ сѣдꙙштемъ· и҅ не прикоснѫшꙙ сꙙ ѥ҅ю҄ никакоже· Свꙙтаꙗ же бѣ꙽ста поѭ҄шта и҅ хвалꙙшта бога· прѣбꙑшꙙ же ꙁвѣриѥ ꙁатворени сь н҄има три дьни· и҅ три ношти· въ четврътꙑи же дьнь· посъла кнꙙꙁъ ноштиѭ҄·

[0423] да видꙙтъ а҅ште ѥ҅ста о҄уморена свꙙтаꙗ҅ ꙁвѣрь҆ми· пришъдъше же посълании къ двь҆ремъ ть҆мничънꙑи҆мъ послоушатъ· о҄услꙑшашꙙ ꙗ поѭ҄шта и҅ хвалꙙшта бога· хотꙙште же и҅ꙁвѣсть҆нѣѥ҆ видѣти· вь҆ꙁлѣꙁошꙙ на храминѫ ть҆мничь҆нѫѭ҄· и҅ двь҆рь҆цами съмоштраахѫ долоу· и҅ видѣшꙙ свꙙтаꙗ сѣдꙙшта· и҅ а҅гг҄ела господь҆нꙗ стоѧ҅шта прѣдъ ꙁвѣрь҆ми· и҅ не даѭ҄штоу приближити сꙙ и҅ми· и҅ текъше вь҆ꙁвѣстішꙙ кнꙙꙁоу ѥ҅же видѣшꙙ· и҅ въставъ ꙁао҄утра рано кнꙙꙁъ· сѣдъ на сѫдишти повелѣ чародѣѥ҅мъ о҅тъвести ꙁвѣри· и҅ привести ст꙯аꙗ на сѫдиште· шъдъше же чародѣи и҅ приближити сꙙ хотꙙште къ двь҆ремъ· прити к н҄имъ ꙁвѣремъ· чародѣи свои҅ми приꙁꙑваѭ҄ште ѧ· не послоушаа҅хѫ и҅хъ· о҅твръꙁъше же двьри ть҆мници· и҅ꙁидошꙙ коуп꙽но вьси ꙁвѣриѥ҆· и҅ и҅ꙁморишꙙ вь҆сꙙ чловѣкꙑ· ѧ҅же о҅брѣтошꙙ тоу стоѧ҅штꙙ· и҅ тако и҅дошꙙ въ поуста мѣста· и҅ шъдъше стражиѥ тьмничь҆нии҆· поѧ҅шꙙ ст꙯аꙗ и҅ ведошꙙ къ кнꙙꙁоу· мѫчител҄ь же видѣвъ свꙙтаꙗ· не прии҅мъша врѣда никакогоже· вь҆ꙁбѣсивъ сꙙ дастъ о҅ н҄ею҄ о҅тъвѣтъ· мечемъ о҄уморити ꙗ· свꙙтаꙗ҅ же и҅доста радоуѭ҄шта сꙙ· и҅ поѭ҄шта и҅ глагол҄ѫшта·

[0424] съпасе насъ скръбꙙштии҅хъ насъ· и҅ о҅тъ ненавидꙙштиїхъ насъ прѣможе· вои҅ни же на то оуставь҆ѥ҅нии҆· въꙁь҆мъше мечъ о҅тъсѣкошꙙ главѣ свꙙтоую҄· и҅ съконь҆часта сꙙ въ и҅сповѣдании҅ хрисостовѣ· мѫжи же крь҆стиꙗ҅ни пришедъше въꙁꙙшꙙ тѣлесѣ ст꙯оую҄· и҅ добрѣ съпрꙙтавъше положишꙙ на мѣстѣ· нарочитѣ· дъвою҄ пъпь҆риштоу въ дал҄ꙙ о҅тъ римъска града· мѫчена же бꙑвъша свꙙтаꙗ· терентии и҅ а҅фриканъ· маѯимъ же и҅ помпии҆· и҅ дроужина и҅хъ при цр꙯оу и҅ томителю· декиа· и҅ о҄уа҅лериа· о҅ насъ же цѣсарьствоуѭ҄штꙋ господоу нашемоу їс꙯ хс꙯оу· ѥ҅моуже слава и҅ дръжа вь҆ вѣкꙑ вѣкомъ а҅минъ ⁘

[0425]   мѣсꙙца марта к꙯а· житиѥ прѣподобънааго о҅ц꙯а нашего и҅саак҄и моностꙑра далматъска꙽го⁘ По поклон҄ении прѣст꙯ааго и҅ покланꙗѥ҅мааго кръста· г꙯а и҅ бога и҅ съпаса нашего їс꙯ хс꙯а· коумирослоужению̑ о̑уже о҅тъвръженꙋ бꙑвъшоу· вь҆са подънебесъскаꙗ· просвѣтишꙙ сꙙ· а҅постольскомъ пропроповѣданиѥ҅мъ· ꙁане и чь҆стънꙑи цѣсарь҆ костантинъ· поꙁдѣ нѣкъгда божь҆ствънꙑи҅мъ доухомъ вь҆сеѧ насел҄енꙑѧ цѣсар꙽ства· дръжавѫ прѣи҅мъ· и҅ свꙙтааго о҅свѣштениꙗ съподобивъ сꙙ· и҅ о̑увѣдѣвъ господа нашего їс꙯ хс꙯а б꙯а и҅стин꙽нааго сѫшта· тъ пръвꙑи҆ цѣсарь҆ствова въ римь҆стѣ градѣ· и҅ коумирꙙ о҅тъврьже· многоглавънꙑи҆ же и҅ многоо҅браꙁънꙑи҆ ꙁмии҆· диꙗ҅волъ· и҅но коумирослꙋжениѥ· а҅риꙗ҅нъскѫѭ̑ хоулѫ и҅ꙁобрѣте· въ дь҆ни бо прѣдъреченаа҅го крь҆стиꙗ҅нааго цѣсара костантіна· бѣ нѣкто преꙁвутеръ· о҅тъ а҅леѯандръскꙑѧ свꙙтꙑѧ бж꙯иѧ црь҆кве· пагоубьникъ о҅браꙁомъ· и҅ вь҆сѣкоѧ диꙗ҅вола и҅ врага доушь҆ нашихъ хоулꙑ о҅брѣтельникъ пръвꙑи҆· тъ ст꙯ꙑи҅мъ е҅пискоупомъ и҅ мѫченикомъ петромъ· божиѥ҅мъ а҅вл҄ениѥ҅мъ· о҅тълѫченъ бꙑсо҅тъ свꙙтител҄ьскꙑѧ слоужъбꙑ·

[0426] о҅браꙁъ же отълѫчениꙗ бꙑстъ сицъ· ѧ҅тоу бꙑвъшоу ст꙯оуо̑умоу петроу вои҅нꙑ· ѧ҅же бѣа҅ше посълалъ цѣсарь дио҅клитиꙗ҅нъ на о̑убиѥ҅ниѥ ѥ҅го· и҅ въвръженоу бꙑвъшоу въ темницѫ· бꙑстъ по о҅бꙑчаю̑ молꙙштоу сꙙ ѥ҅моу въ полоуношти видѣти ю̑ношѫ красъна стоѧ҅шта прѣдь н҄имь· о҅блѣчена въ котꙑгѫ льнѣнѫ· раꙁдъранѫ о҅тъ горꙑ дожи и до долоу· и҅ о҅бѣма рѫкама ѥ҅го и҅мъша ꙁа о҅бѣ полѣ риꙁь҆нѣи҆· и҅ ꙁакрꙑваѭ̑шта обнажениѥ своѥ· да ѥ҅моу не бѫдетъ видѣти голъ прь҆сии҆·

[0427] и҅ напрасно о҅тврь҆ꙁе о̑уста своꙗ ст꙯ъи петръ и҅ рече· ги꙯ кто ти ѥ҅стъ раꙁдъралъ котꙑгѫ· о҅нъ же рече а҅рии҆ раꙁдъра ми на двоѥ· нъ блюди сꙙ да не простиши ѥ҅го· и҅ да не прии҅меші ѥ҅го въ о҅бь҆штениѥ· и҅ да не отрѣшиши ѥ҅го о҅тълѫчениꙗ· а҅рии бо и҅ въ нꙑн҄ѣшь҆н҄ии и҅ въ бѫдѫштии вѣкъ·

[0428] да бѫдетъ о҅тълѫченъ о҅тъ славꙑ божиѧ· приꙁови же а҅хилѫ и҅ а҅леѯандра о҅ба преꙁвутера· ꙁане конь҆чаваѭштоу тебѣ мѫчениѥ҆· та прѣѥ҅мл҄ета по рꙙдоу е҅пискоупъскꙑи столъ· ꙁаповѣждъ же и҅ма да и҅ та не прии҅мета ѥ҅го на о҅бьштениѥ· и҅ се рекъ господь· беꙁ вѣсти бꙑстъ о҅тъ о҅чию̑ ѥ҅го· вь҆се же сътворивъ прѣподобънꙑи е҅пискоупъ петръ· съконьча сꙙ въ добрѣ и҅сповѣдании· раꙁоумѣвъ же а҅рии҆ ꙗ҅ко о҅ста въ о҅тълѫчении· начꙙ о҅ коупь҆нѣ сѫштьнѣи· и҅ стѣи трои҅ци· въсѫдоу въ а҅леѯан꙽дрии҆ хоуль҆нꙑ о̑устꙑ и҅ꙁносити· и҅ божьствъна꙽ писаниꙗ҅ о҅тврьнь кръч꙽млꙗвати·

[0429] сꙑноу и҅ словоу божию̑· рождъшоуо̑умоу сꙙ оть҆ н҄его беꙁначꙙль҆но прѣжде вѣкъ· штоуждоу бꙑти сѫштиꙗ о҅ть҆ча· и҅ съꙁъдании вьчин҄ѣти дръꙁнѫ скврънънꙑи· и҅ нечистꙑи· того и҅м꙽же вь҆са бꙑшꙙ· ꙗ҅же на небесехъ и҅ на ꙁеми· видимаꙗ и҅ невидимаꙗ· симъ поꙁдѣ нѣкъгда въ слоуха въшедъшемъ· мѣн҄енааго чь҆сть҆нааго костантина цѣсара· не прѣꙁь҆рѣ нъ книгꙑ написавъ· и҅ посълавъ того поо̑уштааше· о҅во накаꙁаниѥмъ о҅во е҅питимиѭ̑· да сꙙ о҅станетъ о̑уже к томоу· о҅тъ таковꙑѧ богоборънꙑѧ хоулꙑ· и҅ ꙗ҅ко раꙁоумѣ такожде прѣбꙑвати ѥ҅моу не о̑управивъшоу ꙁь҆ли тоѧ҆· тоу а҅биѥ а҅рию̑ о҅тъ а҅леѯандриѧ· въ костантин҄ь градъ прити скоро повелѣ· да о҅тъвѣштаѥ҅тъ како дръꙁнѫ хоулити бога· таче цѣсарь събъравъ о҅тъвь҆сѫдоу ст꙯ꙑѧ҆ е҅пискоупꙑ· въ ник҄еи҅скꙑ градъ·

[0430] числомъ· ті꙯и· съкаꙁа и҅мъ о҅ богоборь҆нѣи тои боуи е҅реси о҅брѣтениѥ· и҅ поо̑усти ѧ да сꙙ помолꙙтъ владꙑцѣ хс꙯оу· да съпоборетъ ꙁа и҅стинънѫѭ̑ и҅ правѫѭ вѣрѫ· и҅же прѣхваль҆нии о҅тьци· съдѣи҅ствьникꙑ и҅мѫште ст꙯ꙑи҅ доухъ· и тѣмь дꙑхаѭ̑ште· и҅ю҅деи҅скꙑѧ о̑убо подобьнꙑѧ е҅реси о҅тъвръгошꙙ и҅ꙁобрѣтениѥ· и҅ ꙗ҅же тоѧ новѣи҅ши· то то молитвами побѣдишꙙ· пришъдъшоу бо ѥ҅моу о҅тъ а҅леѯандрии҅ска града· и҅ въ свꙙтꙑихъ съборъ въшедъшоу·

[0431] прѣꙁоръствоу беꙁоумъноуо̑умоу съпомагаѭ̑штоу ѥ҅моу· и҅сповѣда скв҆ь҆р꙽нънѫѭ̑ своѭ̑ хоулѫ· божь҆ствь҆ниї же о҅ть҆ци ль҆сть о҅бличивъше· и҅стінънѫѭ̑ и҅ нераꙁдѣл҄ꙗѥ҅мѫѭ̑ вѣрѫ· ѥ҅диносѫштиꙗ трои҅чънааго· вь҆семоу подъ сль҆нь҆цоу живѫштиїм꙽·

[0432] вѣрънꙑи҅мъ прѣдашꙙ· повѣдавъшии конь҆статиноу цѣсароу· такожде вѣровати· а҅кꙑ състоль҆никоу сѫштоу о̑уставь҆ѥ҅нию̑ правꙑѧ вѣрꙑ· и҅же прии҅мъ и҅ вѣровавъ· о҅тъ бога бꙑти вѣръноуо̑умоу прѣданию̑· и҅ чисти и҅ прии҅мати· повелѣниѥ҅мъ же цѣсаремъ вь҆сѫдоу по вьсеи҅ ꙁеми· та дръжати коуп꙽носѫштѫѭ̑ вѣрѫ· о҅тьца и҅ сꙑна и҅ свꙙта꙽го доуха· ꙁаповѣда· много ѥ҅же о҅ставивъше· къ главиꙁнѣ придѣмъ· вь҆сѣхъ бо вѣкъ ви димꙑх꙽·

[0433] и҅ невидимꙑихъ промꙑсльникъ богъ· и҅же а҅риѥ҅мъ прѣдъ чловѣкꙑ похоул҄енꙑи҆· и҅ сь тварь҆ми вь҆чь҆тенꙑи҆· ѫ҅тробьнꙑи҅мъ подвиꙁание҅мъ женомъ бѣа҅ше· и҅же въ мотꙑлꙑ мѣсто нечистꙑѧ҆ ѫ҅тробꙑ· ѫ҅тробѫ вь҆сѫ и҅ꙁваливъ· ꙁаждемь҆ нечистꙑи҆ тъ· пакꙑ свѣтиломъ свѣтꙙ·

[0434] дожи и до о҅тъхода прѣподобь҆нꙑи҆хъ о҅ть҆цъ· достои҅ньнь жиꙁни своѥѧ҆ конь҆ць҆ о҅брѣте· подобаа҅ше бо о҅смрадивъшоуо̑умоу христосовами хоулами· на смрадь҆нѣ мѣстѣ съконь҆чати житиѥ· сим꙽ же тако прѣславь҆нѣ господьмь҆ и҅соу хрь҆стомъ·

[0435] чоудесемъ бꙑваѭ̑штемъ· лѣтоу прѣшедъшоу· мирънꙑи҆ врагъ велиꙗ҅ поставь҆ꙗ҅ѥ҅тъ съсѫдъ свои҆ а҅кꙑ въторааго а҅риа҅ на правѫѭ̑ вѣрѫ цѣсара о̑уа҅ла· и҅же беꙁаконьнѣи҅ сꙑ· и҅ а҅кꙑ и҅нъ а҅хаа҅въ· на свꙙтꙑѧ божиѧ цръкви вь҆ꙁбѣси сꙙ· о҅б꙽навь҆ꙗ҅ѧ вь҆сѫ а҅риѥ҅вѫ хоулѫ· и҅ повелѣ вь҆сꙙ свꙙтꙑѧ божиѧ цръкви правовѣрънꙑи҅хъ ꙁатворити· не творити вь҆ н҄ихъ о҅бꙑчьнꙑи҅хъ слоужъбъ· и҅ о҅вꙑ и҅хъ сѣньницꙙ сътвори· о҅вꙑ же и҅ раꙁарати покоушааше сꙙ· дръжа же таковаꙗ нео̑у тѣшимаꙗ скрьбь· на м꙽нога врѣмена· въ тои҅ же врѣмꙙ бѣ· нѣк꙽то мѫжь҆ въ поустꙑн҄и на въстоцѣ· а҅гг҄ельскомъ житиѥ҅мъ живꙑи на ꙁеми и҅менемь҆ и҅сак҄ии҆· тъ по о҅бꙑчаю̑· съ небесе божии гласъ слꙑшавъ· велꙙште сь҆нити и҅ꙁъ поустꙑнꙙ· и҅ пріти въ градъ конь҆статинь҆· не о҅слꙋшавъ сꙙ сь҆ниде и҅ꙁъ поустꙑн҄ꙙ· и҅ приде въ нареченꙑи градъ· и҅ о҅брѣте богоборънꙑѧ е҅реси потопъ доушь҆нꙑи· и҅ по милостивѣѣ҆мь҆ и҅е҅ремии пророцѣ· о҅гн҄ь въꙁгорѣ сꙙ въ ѫ҅тробѣ ѥ҅го· и҅ о҅бь҆хождааше вь҆сѫдꙋ по божию̑ же попоуштению̑· накаꙁаѭ̑штоуо̑умоу присно· на польꙁъноѥ· бꙑстъ рать҆ велика о҅тъ поганꙑи҅хъ· и҅ събъравъше плъкꙑ своѧ· прѣплоувъше рѣкѫ рекѫмѫѭ̑ доунавъ· плѣнꙗахѫ ѳрак҄иѭ̑· скрьбь же и҅ печаль҆ не хоудѫ и҅мѣа҅хѫ граждане· Тъгда цѣсарь҆ о̑уа҅лъ· и҅ тъ събравъ воѧ своѧ· готовь҆ꙗ҅ше сꙙ и҅ꙁити на сѫпостатꙑ· и҅ бꙑстъ и҅сходꙙштꙋ ѥ҅моу на пол҄е· глꙙдатъ вои свои҅хъ· раꙁгорѣвъ сꙙ ст꙯ꙑимъ доухомъ· акꙑ и҅нъ дании҅лъ о҅ соусанѣ· свꙙтꙑи о҅ть҆цъ наш· и҅сак҄ии҆· пристѫпи къ ꙁълочь҆стъноуо̑умоу глагол҄ꙙ· цѣсароу о҅тврь҆ꙁи цръкви правовѣрънꙑхъ· и҅ о̑управитъ ти господь пѫть҆ твои прѣдь тобоѭ̑· о҅нъ же видѣвꙑ и҆ въ такомъ ништи о҅браꙁѣ· и҆ въ прътиштихъ старца· прѣо҅бидѣ и҆· и҅ не о҅тъвѣшта ѥ҅моу ни ѥ҅дного словесе·

[0436] не бо бѣ тъгда тоу ни слѣда чрънориꙁъчьска· таче пакꙑ на о̑утриꙗ· и҅сходꙙштоу ѥ҅моу· ста прѣдь҆ н҄имъ и҅ рече· цасароу· о҅тврь҆ꙁи цръкви правовѣрънꙑи҅хъ· и҅ о҅долѣѥ҅ши врагомъ твоимъ· и҅ въꙁвратиши сꙙ съ миромъ·

[0437] Цѣсарь҆ же словеси силѫ почоувъ· ѥ҅же рече ст꙯ꙑи҆ ꙗ҅ко о҅братиши сꙙ съ миромъ· съвѣтовааше съ сьвѣтникꙑ свои҅ми· да о҅тврьꙁѫть црь҆къви· препоситъ же и҅ прочии҆· и҅же бѣа҅хѫ о҅тъ а҅рие҅вꙑ ꙁълꙑѧ вѣрꙑ· паче съвратишꙙ цѣсарѣ· и҅ нарѫгавъше сꙙ ѥ҅моу и҅ о̑усмиꙗ҅въше сꙙ словесемъ ѥ҅го· шибаа҅хѫ и҅ хръꙁанꙑ· Послоушавъ же и҅хъ цѣсарь· прѣо҅бидѣвъ и҆ пои҅де· въгодьникъ же божии беспрѣстани молꙗше бога· да въскорѣ сътворитъ помоштъ о҅ правѣи вѣрѣ·

[0438] по дъвою̑ же дь҆нию̑ о̑учинивъ цѣсарь воѧ своѧ· и҅схождаа҅ше на рать· Блаженꙑи҅ же прѣставъ и҆ на пѫти прістѫпи къ н҄емоу· и҅ и҅мъ ꙁа о̑уꙁдѫ кон҄ѣ ѥ҅го ставь҆ꙗше и҆· глагол҄ꙙ о҅тврь҆ꙁи цръкви правовѣрънꙑи҅хъ· о҅нъ же по о҅бꙑчаю̑ своѥ҅моу непрѣклоненъ прѣбꙑстъ· сѫштии҅ же блиꙁъ цѣсара· биꙗ҅хѫ и да о҅тъстѫпитъ· и҅ не можаа҅хѫ о҅тътръгнѫти ѥ҅го· бꙑстъ же о҅тътого плиштъ· и҅ ошꙙ сꙙ м ꙁи· и҅ раꙁличь҆но къждо биꙗ҅хѫ и· о҅ви прѫтиѥ҅мъ о҅ви бичи· а҅ дроуꙁии жь҆ꙁлиѥ҅мъ· и҅ ѥ҅два нѣкого себѣ богꙋ попоустивъшоу· въꙁмогошꙙ о҅тътръгнѫти рѫцѣ ѥ҅го о҅тъ о̑уꙁдꙑ кон҄ьнꙑѧ цѣсарꙙ· тъгда цѣсаръ о̑уа҅лъ въꙁбсивъ сꙙ· вь҆ꙁь҆рѣвъ сѣмо о҅намо· видѣ мѣсто нѣкако· а҅кꙑ вапѫ сѫштѫ и҅сꙙк꙽шѫ· и҅ тинꙑ смрь҆дꙙштѫ пльнѫ· и҅ лѣсъ чꙙстъ вь҆ н҄еи҆· и҅ трь҆ниѥ ꙁѣло люто и҅ кѫпиниѥ· въ н҄еже мѣсто а҅ште въпадетъ какъ любо скотъ· то к томоу живо не и҅ꙁлѣꙁетъ· съмотривъ о̑убо цѣсарь҆ мѣсто то· и҅ о̑увѣдѣвъ ꙗ҅ко сѣть҆ съмрь҆тъна ѥ҅стъ· повелѣ вь҆врѣшти и҅ тоу· и҅ иде пѫть҆мъ свои҅мъ· въвръженоу же бꙑвъшꙋ добью̑моу и҅сповѣд꙽никоу хс꙯овоу и҅ск҄ио̑у· въ съмрь҆тънѫѭ̑ пѫчинѫ· прбꙑстъ цѣлъ· не прии҅мъ никакогож-·

[0439] ꙁъла· а҅биѥ҅ бо силоѭ̑ господа нашего їс꙯ хс꙯а· пришъдъша дъва а҅гг҄ела и҅ꙁдрста и и҅с тинꙑ тоѧ· и҅ и҅ꙁведъша и поствиста на пѫти· и҅ рекоста ѥ҅моу· миръ тебѣ крѣпи сꙙ и҅ въꙁмѫжаи҆· и҅ се рек꙽ш о҅тидоста о҅тъ н҄его· вь҆ себѣ же бꙑвъ прѣклонивъ колѣнѣ благодарь҆стві бога· творꙙштаа҅го промꙑслꙑ многꙑ· о҅ рабѣхъ свои҅хъ· въставъ же о҅тъ молитвꙑ· и҅ текъ и҅нѣмь пѫтьмь прѣдъвари цѣсара· и҅ пакꙑ и҅мъ ꙁа о̑уꙁдѫ конꙗ цѣсара· рече къ цѣсароу дръꙁость҆ѭ̑· тꙑ о̑убо ѡ̑ цѣсароу· о̑уморити мꙙ хотѣа҅ше въвръгъ мꙙ въ тинѫ· нъ господь҆ ї꙯ х꙯с хоулимꙑи҆ тобоѭ̑ о҅живи мꙙ и҅ꙁведъ мꙙ и҅ꙁъ сѣти твоѥ҅ѧ· на о҅бличениѥ҅ непокорънааго твоѥ҅го о̑ума· да и҅ нꙑн҄ꙗ поо̑уштаѭ̑ тꙙ послоушаи мене· и҅ о҅тврьꙁи цръкви правовѣрънꙑи҅хъ· и҅ о҅тъдаждъ ѧ· и҅ о҅долѣѥ҅ши рати на н҄ѫже и҅деши· и҅ въꙁвратиши сꙙ мирь҆нѣ· и҅ бѫдетъ на хвалѫ хвал҄ениꙗ· Цѣсарь же видѣвъ блаженааго и свѣть҆ль҆ство лица ѥ҅го· и҅ словесънѫѭ̑ дръꙁость· а҅кꙑ ꙁабꙑвъ сꙙ· не може о҅ть҆вѣштати ѥ҅мꙋ словесе· таче по малѣ часѣ глагола цѣсаръ къ блаженоуо̑умоу· да а҅ште о̑убо не о҅твръꙁѫ ни о҅тъдамъ цръкъве правовѣрънꙑи҅хъ· то ч꙽то бѫдетъ того дѣл҄ьма· тъгда раꙁгнѣвавъ сꙙ свꙙтꙑи҅мъ доухомъ въгодьникъ христосовъ· по пророцѣ и҅лии҆· на а҅ха꙽ва цѣсара и҅ꙁдраи҅л҄итъска· тако и҅ нꙑнꙗ· прорече цѣсароу о̑уа҅лоу глагол҄ꙙ·

[0440] добро ти бѣ о̑убо цѣсароу послоушавъшоу мене· о҅тврѣсти и҅ о҅тъдати цръкви правовѣрънꙑи҅хъ· и҅ шъдъшоу въꙁвратити сꙙ мирьнѣ· нъ ѥ҅лма не послоуша мене ни прѣклони сꙙ· то а҅ште тꙑ шъдъ на рать и҅ живъ о҅братиши сꙙ· то да вѣси ꙗ҅ко нѣстъ господ꙽ глаголалъ нꙑнꙗ мь҆ноѭ̑· и҅деши бо на рать҆ и҅ сьнидеши сꙙ· и҅ не въꙁможеши стати противѫ врагомъ свои҅мъ·

[0441] и҅ побѣгнеши о҅тъ лица ихъ· и҅ поженѫтъ тꙙ и҅ въбѣгнеши въ храминѫ· и҅ тоу живъ о҅гн҄емъ съгориши· и҅ тъгда о̑увѣси въ часъ бѣдꙑ твоѥ҅ѧ· ꙗ҅ко е҅стъ богъ на небесехъ и҅же тобоѭ̑ хоулимꙑи҆· Си слꙑшавъ цѣсарь҆ о̑уа҅лъ· приꙁъва д꙽ва болꙗрина· и҅мꙙ ѥ҅д꙽номоу саторникъ· а҅ дроугоуо̑умоу о̑уи҅ктор꙽· прѣдастъ и҅ма прѣподобь҆нааго глагол҄ꙙ· ꙁатворита и вь҆ темници съ вь҆сѣкоѭ̑ скръбь҆ѭ̑· и҅ веригꙑ наложита на вꙑѭ̑ ѥ҅моу· доньдеже о҅брашть҆ сꙙ о̑уморѫ и҆· по соуѥ҅ть҆нѣѣмъ ѥ҅го проречении҆· Тъгда блаженꙑи и҅сак҄ии҆ о҅склабивъ сꙙ малꙑ· рече цѣсару· ю̑же ти глаголахъ· а҅ште тꙑ въꙁвратиши сꙙ живъ· то нѣстъ господь҆ глаголаль҆ мъноѭ̑· и҅де же цѣсарь пѫтьмь҆ свои҅м꙽·

[0442] прѣждереченаа҅ же славь҆наꙗ мѫжа· пои҅мъша блаженааго и҅сак҄иа· ведоста и҅ ꙁатвориста и҆· ꙗ҅коже повелѣно и҅ма бꙑстъ цѣсаремъ· въшъдъ же свꙙтꙑи вь҆ ть҆м꙽ницѫ· не прѣстаа҅ше ношть҆ и҅ дь҆нь съ слъꙁами молꙙ бога· приꙁь҆рѣти на стадо своѥ· и҅ въскорѣ посълати ѥ҅моу помоштъ· дошьдъшоу же цѣсароу ѥ҅дного града блиꙁъ доунава· съглꙙдавъ воѧ своѧ и҅ съвѣштавъ сꙙ сь҆ н҄ими· нарече дьнь вь н҄ьже сь҆нидетъ сꙙ сь ратьникꙑ· съшедъшꙋ же сꙙ ѥ҅моу не може стати противѫ ратникомъ· нъ плешти въдавъ побѣже о҅тъ лица и҅хъ· о҅ни же женѣа҅хѫ вь҆слѣдъ· и҅ бѣжꙙ дои҅де села· и҅ о҅брѣтъ плѣвьницѫ о҅твръстѫ· въскочи вь҆ н҄ѫ и҅ съ препоситомъ· и҅же раꙁвраштааше доушѫ ѥ҅го· женѫштии҅ же погани видѣвъше ꙗ҅ко въ плѣвь҆ницѫ въскочи бѣжꙙ· въꙁъмъше о҅гн҄ь ꙁапалишꙙ плѣвь҆ницѫ· и҅ съжегошꙙ и҆ вь҆ н҄еи҆· и҅ тъ мѫчимъ тоу прѣдастъ доушѫ· по проречению̑ раба божиꙗ и҅сак҄иꙗ· о҅ставъшии҅ же вои придошꙙ вь҆ срѣмъ градъ· и҅ посълашꙙ сълꙑ къ цѣсароу гратиꙗ҅ноу повѣдаѭ̑ште· о҅ вь҆сѣхъ бꙑвъшии҅хъ и҅же а҅биѥ пришедъ· въ҆ прѣжденареченꙑи градъ срѣмъ· по божию̑ наречению̑ постави и҅мъ цѣсарꙗ и҅менемь ѳеѡ̑досиꙗ· мѫжа вѣръна и҅ хръстолюбива и҅ правовѣръ҆на· ѥ҅ште же не кръштеноу сѫштоу добьꙗ сѫшта и҅ храбъра·

[0443] съ сь҆вѣтомъ же о҅бою цѣсароу· съставишꙙ рать҆ на поганꙑ· о̑ужегъшꙙѧ о̑уа҅ла цѣсара· и҅ съдѣи҅ствомъ господа нешего їс꙯ хс꙯а· и҅ о҅во и҅хъ и҅ꙁбишꙙ о҅во же прогнашꙙ· множаи҅шии҅ же и҅хъ въ доунавѣ бѣжꙙште и҅стопнѫшꙙ· и҅ тако гратиа҅нъ и҅ ѳеѡ̑досии҆ цѣсара въꙁꙙста побѣдѫ· и҅ по о҅долѣнии томь· гратиꙗ҅нъ цѣсаръ и҅де въ римъ· а҅ ѳеѡ̑досии҆ въ къснꙙтин҄ь градъ· дошъдъ же солоуна града въ ѧ҅ꙁѫ въпаде и҅ раꙁболѣ сꙙ· приꙁъвавъ же е҅пискꙋпа солоунъска града и҅менемь а҅холиа· пꙑтааше кѫѭ̑ вѣрѫ дръжитъ·

[0444] о҅номоу же рекшоу нѣстъ дошъла ꙁападънꙑи҅хъ странъ а҅риꙗ҅нъскаꙗ хоула· ни вь҆ꙁможе прѣль҆стити· бꙑвъшеѥ тѣмь нечъстъноѥ богобориѥ҆· нъ прѣданѫѭ̑ и҅спрь҆ва а҅постолꙑ вѣрѫ дръжимъ· тъгда цѣсарь҆ ѳеѡ̑досии҆ съ чьстиѭ̑ то прии҅мъ· просꙙ свꙙтааго кръштениꙗ· и҅ крь҆сти сꙙ тоу сѫштии҅мъ е҅пискоупомъ а҅холиѥ҅мъ солоуна града· въ и҅мꙙ о҅ть҆ца и҅ сꙑна и҅ свꙙтаа҅го доуха· о̑устрабивъ же сꙙ по мноꙁѣхъ дь҆нехъ въ костантин҄ь градъ приде· въ то же врѣмꙙ григории҆ нань҆ꙁиꙗ҅нъскꙑи е҅пискоупъ· вънѫтрь въ градѣ въ малѣ црь҆кви съборьі творѣѣше· събираѧ и҅ о̑утврь҆ждаѧ народъ о̑учении҅мъ свои҅мъ· о҅ правѣи вѣрѣ· ꙗ҅же црь҆кꙑ потомъ цѣсаремъ повелѣниѥмъ съꙁъдана бꙑст꙽·

[0445] и҅ нарече сꙙ а҅настасиа· въвръгьшаꙗ҅ же бол҄ꙗрина блаженаа҅го и҅сак҄иꙗ вь҆ темницѫ· саторникъ· и҅ о̑уи҆кторъ· вь҆лѣꙁъша въ тьмницѫ къ блаженꙋо̑умоу и҅сакию̑ глаголаста ѥ҅моу·

[0446] моли сꙙ богоу о҅ть҆че· ꙗ҅ко цѣсарь побѣди рать҆никꙑ и҅ се грꙙдетъ· глагола и҅ма о҅склабивъ сꙙ малꙑ· вѣдѣ чꙙдо моѥ грꙙдѫштааго вѣрнааго цѣсарѣ ѳеѡ̑досиꙗ· ꙁълодѣи бо и҅оуа҅л꙽·

[0447] приѧ сѫдъ подобь҆нъ тебѣ коупь҆но съ препоситомъ· смрадъ бо съжежениꙗ ѥ҅ю̑ ѥ҅ште въ ноꙁдрехъ мои҅хъ ѥ҅стъ· тъгда чоудивъша сꙙ· и҅ поклонивъша сꙙ а҅биѥ и҅ꙁидоста· и҅ сърѣт꙽ша цѣсара съповѣдаста ѥ҅моу вь҆се ѥ҅же о҅ свꙙтѣѣмь҆ и҅сак҄ии҆· и҅ о҅ прорицании ѥ҅го ѥ҅же вь лице глагола о҅кааноуо̑умоу о҅уа҅лоу· и҅ како събꙑ сꙙ ѥ҅моу· слꙑшавъ же то цѣсарь· чоуди сꙙ мѫжоу томоу· и҅ а҅биѥ҆ повелѣ привести и҆ съ всѣкоѭ чь҆стиѭ̑ въ полатꙑ цѣсарꙙ· шъдъша же славь҆наꙗ та мѫжа съ потъштаниѥ҅мъ вь҆ тьмницѫ· припадоста къ ногама прѣподобь҆нааго· и҅ мол҄ꙗста сꙙ молити сꙙ ѥ҅моу ꙁа н҄ꙗ къ богоу· раꙁоумѣвъша ꙗ҅ко пророкъ ѥ҅стъ· и҅мже събꙑшꙙ сꙙ ѥ҅моу вь҆са прорицаниꙗ·

[0448] и҅ їꙁведъша и҆ и҅с темницꙙ приведоста и къ цѣсароу· цѣсарь҆ же и҅ꙁъшъдъ противѫ ѥ҅моу поклони сꙙ ѥ҅моу· и҅ проси молитвꙑ о҅ть н҄его·

[0449] Свꙙтꙑи҅ же помоли сꙙ и҅ цѣлова и҆· и҅ съповѣда ѥ҅моу вь҆се о҅ ꙁь҆лочь҆сть҆нѣѣмь҆ о̑уа҅л҄и· о҅нъ же слꙑшавъ и҅ съжаливъ си· о҅ напасти свꙙтꙑи҅хъ црькъвъ· а҅биѥ каꙁнь҆ ꙁаповѣда· и҅ кн҄игꙑ написавъ посъла на нарочита мѣста· ꙁаповѣдаѭ̑штꙙ сице· цѣсарь҆ ѳеѡ̑досии· побѣдникъ самодръжецъ· къ вь҆сѣмъ а҅риа҅нъскомъ таи҅бь҆никомъ· вѣдомо да бѫдетъ вамъ· ꙗ҅ко о҅тъ дьн҄ешь҆нꙗ҅аго дь҆не а҅ште да сꙙ о҅брꙙштетъ кто о҅тъ васъ вънѫтрь града събираѧ въ цръкви правовѣрнꙑихъ· то съмрь҆тънѫѭ каꙁнь҆ прии҅метъ· и҅ ѧ҅же свꙙтꙑѧ цръкъви съ ратиѭ̑ ѥ҅сте прѣѧ҅ли· то и҅ тꙑ о҅ставивъше вь҆нѣ град прѣбꙑваите· вь҆ꙁвѣсти же и҅ къ старѣи҅шинѣ и҅мъ· и҅же бѣ въ то врѣмꙙ старѣи҅шина а҅риа҅номъ· и҅менемъ димофилъ сице глагола· вѣроуи вь҆ ник҄еи҅скааго събора ꙁаповѣди· и҅ примири сꙙ съ правовѣрънꙑи҅ми·

[0450] димофилоу же о҅тъбѣгъшоу цѣсара повелѣниꙗ· и҅ съвъкоупь҆ѥ҅ниꙗ и҅ съмирениꙗ҅· въꙁда ѥ҅моу нарѣчиѥ цѣсарь҆ глагол҄ꙙ· мира и҅ съвъкоупь҆ѥ҅ниꙗ҅ бѣгаѥ҅ши· да бѣгати ти о҅тъ свꙙтꙑи҅хъ цръкъвъ вел҄ѫ· Слꙑшавъ же то димофилъ· приꙁъвавъ въ црь҆к꙽ве вь҆сꙙ а҅риꙗ҅нꙑ глагола к н҄имъ· братиꙗ· цѣсарь҆ чловѣколюбивъ ѥ҅стъ и҅ свои вѣрѣ цръкъвъ проситъ· тихо вь҆ꙁвѣстивъ намъ· ѧ҅же рече ратиѭ̑ и҅ мꙙтежемъ црък꙽ви вь҆ꙁꙙсте· то тꙑ мирь҆нѣ о҅тъдадите· да вѣсте же ꙗ҅ко о҅тъ дь҆нешь҆нꙗаго дьне повелѣно нꙑ ѥ҅стъ вь҆нѣ града сь҆бирати сꙙ· то рекъ и҅ꙁиде вънъ града съ людь҆ми свои҅ми· и҅ тоу съборꙑ творааше прокоѥ· тако го же а҅риа҅ни до четꙑръ десꙙтъ лѣтъ правовѣрънꙑи҅хъ цръкви дръжашꙙ· ѳеѡ̑досиѥ҅мъ же кръстиꙗ҅нꙑи҅мъ цѣсаремъ· не тъчь҆ѭ и҅ цръкъвъ нъ и и҅ꙁ града и҅ꙁгънани бꙑшꙙ· и҅ прѣѧ҅шꙙ црь҆к꙽ви правовѣрь҆нии҆· не ꙁамоудивъ же цѣсарь҆ съборъ е҅пискоупъскꙑи сътвори· о҅ право вѣрѣ о̑утврь҆дитъ· ник҄еи҅скѫѭ̑ вѣрѫ· и҅ поставити въ къснꙙтин҄и градѣ е҅пискоупа· дати о̑устрои свꙙтꙑи҅мъ црькъвамъ вь҆сѣмъ людемь· Повелѣ же цѣсарь҆ ѳеѡ̑досии҆·

[0451] прити на съборъ и҅ старѣи҅шинамъ е҅ретичь҆скамъ· събрашꙙ же сꙙ коупносѫштꙙѧ вѣрꙑ· о҅тъ а҅леѯандриѧ тимоѳеи҆· о҅тъ и҅е҅роусалима же курилъ· и҅ мелетии҆ о҅тъ а҅нтиѡ̑хиѧ· бѣа҅ше ж тоу григории нань҆ꙁиа҅нъскꙑи҆· и҅ а҅холии о҅тъ солоуна· и҅ и҅ни сь҆ н҄ими мь҆ноꙁи· бѣа҅ше же вь҆сѣхъ р꙯н· о҅тъ а҅рие҅вꙑ же и҅ мак҄едон҄ꙙ странꙑ· е҅леуси марк҄иа҅нъ ламѱачь҆скꙑи҆· и҅ е҅у꙽ѳии е҅фесъскꙑи҆· и҅ маръ· халк҄идоньскъ и прочии҆· вьсѣхъ бѣ л꙯ѕ· о҅тъ н҄ихъ же наи҅вꙙште о҅тъ е҅лиспонтъскꙑихъ· и҅ отъ а҅сии҅скꙑи҅хъ градовъ бѣахѫ· събрашꙙ же сꙙ мѣсꙙца маиа·

[0452] е҅пископи же и҅ цѣсарь҆· и҅ свꙙтꙑи о҅ть҆цъ нашъ и҅сповѣд꙽никъ и҅саки и҅ вь҆сѣчь҆скꙑ сꙙ дѣа҅шꙙ присъвъкоупити ѧ хотꙙште· къ правѣи и҅ коуп꙽носѫшть҆нѣи҆ вѣрѣ· о҅ни же мал радивъше о҅ томь҆· и҅ о̑увѣштаниꙗ҅ т ни въ кѫѭ̑ же намѣнивъше рѣшꙙ·

[0453] волимъ а҅риа҅нъскѫѭ̑ вѣрѫ неже къ коупносѫштию̑ приложити сꙙ· и҅ тако и҅мъ и҅ꙁглаголавъшемъ· и҅ꙁгънашꙙ ѧ и҅ꙁъ събора цръкъвънаа҅го· ѥ҅ште же и҅ꙁъ самого того града· о҅тъвръгъшемъ сꙙ правꙑѧ вѣрꙑ· о̑утврьдивъше же ник҄еи҅скѫѭ̑ с͞тѫѭ̑ правѫѭ̑ вѣрѫ коуп꙽но· и҅ ти о̑уставишꙙ о̑устав꙽ вѣрꙑ· цѣсарь҆ же о҅ поставь҆ѥ҅нии҆ е҅пискоупа къснꙙтинꙗ града· къ е҅пискоупомъ глагола да поставꙙт꙽· и҅ нарекошꙙ нек꙽тариꙗ нѣгого· мѫжа и҅менита и҅ доброговѣи҅на· кротъка о҅браꙁомъ о҅тъ бол҄ѣръска рода сѫшта· и҅ дръжꙙштоу тъгда е҅пар꙽шъскꙑи҆ санъ· приведенъ же бꙑстъ людьми на е҅пискоупь҆ство·

[0454] и҅ поставь҆ѥ҅нъ бꙑстъ свꙙтꙑи҅ми о҅ть҆ци р꙯и сѫштоу тоу· и҅ хрь҆столюбивоуо̑умоу цѣсароу ѳеѡ̑досию̑· и҅ чь҆сть҆ноуоумоу о҅тьцоу нашемꙋ и҅сак҄ию̑· Тъгда о̑убо о̑уставъ о̑уставишꙙ да и҅ къснꙙтин҄ѣ града е҅пискоупъ· то жде старѣи҅шинъство да и҅матъ и҅ тѫ жде чь҆сть҆· ѭ̑же и҅ римъска града е҅пискоупъ· ꙁан҄е нареченъ бꙑстъ новꙑи римъ· симъ вь҆сѣмъ сице бꙑвъшемъ· въскорѣ и҅ съборъ е҅пискоупъскꙑи҆ конецъ приѧ· на славѫ господа нашего ї꙯ хс꙯а· тъгда блаженꙑи и҅сак҄ии҆ рдоуѧ сꙙ о҅ о̑устроѥ҅нии црь҆къвь҆нѣмъ· и҅ правꙑѧ вѣрꙑ· и҅ тъ прослав бога о҅ вь҆сѣхъ чоудесехъ· ѧ҅же сътври· мꙑслꙙштоу же ѥ҅моу абиѥ҅ и҅т въ поустꙑн҄ѫ· о҅ть҆н҄ѫдоуже божиѥ҅мъ ꙗ҅вь҆ѥ҅нии҅мъ приде сѣмо· на дѣло ѥ҅же и҅ съконь҆ча· о̑увѣдѣвъша же многашди намѣн҄ꙗнаꙗ славънаꙗ мѫжа· саторнинъ и҅ о̑укто пристѫпьша къ прѣподобьноуо̑моу· молꙗста сꙙ да ѥ҅ю̑ не о҅ставитъ о҅нъ же ꙗ҅ко о҅ть҆ць҆ доуховь҆нъ· ставꙗ҅ше ꙗ глагол҄ꙙ· господоу поспѣвъшоу кон҄ьчати дѣло· на н҄еже тъ нꙑ ѥ҅стъ посълалъ· подобаатъ вꙁвративъшоу сꙙ мь҆нѣ· дръжат сꙙ по своѥ дѣло въꙁдръжаниꙗ· вѣрънаꙗ҅ же та мѫжа молꙗста сꙙ ѥ҅м съ слъꙁами· приѧ҅ти мол҄ениѥ ѥ҅ раꙁоумѣвъ же блаженꙑи҆ доуховънѫѭ̑ ѥ҅ю̑ любь҆ве· ѭ̑же и҅мата къ н҄емоу· рече к н҄има· мь҆нѣ о̑убо желаниѥ ѥ҅стъ въꙁвратити сꙙ о҅тън҄ѫдже ѥ҅смъ пришелъ· нъ ѥ҅л꙽ма ꙗ҅ко раба христова любь҆ве и҅мата покои҅ти моѭ̑ хоудость҆· то ѥ҅же ва рекѫ а҅кꙑ о҅ть҆ць҆· то послоушаи҅та· и҅ж ваю̑ варивъ сътворитъ ми хꙑꙁинѫ сѣсти ми вь҆ н҄еи҆· то тоу бѫдетъ ми житиѥ дожи и҆ до и҅схода доушꙙ моѥ҅ѧ҆· послоушаста же мѫжа та словесъ прѣподобь҆нꙑи҅хъ ѥ҅го· и҅ бѣа҅ста ретꙙшта сꙙ о҅ба· къто ѥ҅ю̑ варивъ·

[0455] съжиждетъ ѥ҅моу клѣть҆· саторнинъ же и҅мѣа҅ше село вь҆нѣ града· не далече града· такожде же и҅ о̑уи҅к꙽торъ· и҅мѣа҅ше и҅ тъ о̑у примориꙗ҆·

[0456] и҅ начꙙста ꙁъдати о҅ба въ и҅мꙙ блаженааго и҅саа҅к҄иа· саторнинъ же много мѫдръство въсприи҅мъ· о̑умꙑсливъ правь҆дѫ ꙗко мѫжь тъ· мль҆чаливѫ жиꙁнь ѥ҅стъ о҅бꙑклъ· и҅ не трѣбоуѥ҅тъ нꙑнꙗ красенъ хлѣвинъ· сътвори ѥ҅моу клѣть҆ дъвопомоститѫ· и҅ вь҆сѣчъскꙑ съвръшивъ ѭ̑· приде къ блаженꙋмоу и҅ глагола ѥ҅моу· се сътворихъ клѣть҆ ꙗ҅коже ѥ҅си повелѣлъ· въшъдъ живи вь҆ н҄еи҆· въшедъ же свꙙтꙑи о҅ть҆цъ нашъ вь клѣть҆· и҅ видѣвъ ѭ̑ беꙁмль҆вьнѫ· годѣ ѥ҅моу бꙑстъ· и҅ сѣде вь҆ н҄еи҆ съ многомъ о̑усрь҆диѥ҅мъ· о̑уи҅торъ же бѣаше прѣградилъ много мѣсто· многамъ хлѣвинамъ· и҅ великамъ· о̑увѣдѣвъ же ꙗ҅ко варилъ ѥ҅стъ саторнинъ· печальнъ бꙑстъ ꙁѣло· и҅ въшъдъ къ прѣподобьноуо̑умоу вь҆ клѣть· покланꙗаше сꙙ ѥ҅моу молꙙ и҆· да бꙑ и҅ то мѣсто съꙁъданоѥ҆ о҅ и҅мени ѥ҅го прѣѧ҅лъ· прѣподобънꙑи҅ же мѫжь҆ а҅кꙑ о҅ть҆цъ чꙙдолюбивъ· прѣпирааше и глагол҄ꙙ· ни чꙙдо· не тако тꙙжь҆ко си твори· господь҆нꙗ ѥ҅стъ ꙁаповѣдь҆ ѥже глагол҄етъ· бѫди вамъ· е҅и҆· е҅и· и҅ ни· ни· а҅ ѥ҅же лише того· то о҅тъ пронꙑра ѥ҅стъ· на н҄емъже о̑убо мѣстѣ господь съподобилъ мꙙ ѥ҅стъ сѣсти· то на томъ подоба ми ѥ҅стъ сѣдѣти мль҆чꙙште дожи и до конь҆ца жиꙁни моѥ҅ѧ҆· и҅ помоливъ сꙙ ꙁа нꙗ о҅тъпоусти мирь҆нѣ·

[0457] и҅ бѣа҅ше блаженꙑи и҅сак҄ии҆· живꙑ а҅гг҄ель҆ско житиѥ҆· многаш꙽ди же мѣн҄енаꙗ о҅на славънаꙗ мѫжа· не и҅дѣа҅ста прѣжде въ полатѫ къ цр꙯оу· а҅ште не рано вь҆ ꙁорꙙ шъдъша къ прѣподобь҆ноуо̑умоу покланꙗста сꙙ ѥ҅моу· и҅ тако благословьѥ҅ниѥ вь҆ꙁъмъша· о҅тъхождаа҅ста радоуѭ̑шта сꙙ· Многомъ же и҅нѣмъ повѣдаѭ̑шта· о҅ прѣподобь҆нѣѣмь҆· на рьвъность҆ доуховь҆нѫѭ̑ вь҆стависта· и҅ прихождаа҅хѫ о҅тъвь҆сѫдоу къ н҄емоу по вь҆сꙙ дьни· въꙁграждаѥ҅ми и҅ о̑утврьждаѥ҅ми о҅ вѣрѣ господьн҄и· прѣподобьнꙑи҅мъ словесꙑ ѥ҅го· мноꙁи же молꙗахѫ и прити ѥ҅моу въ домꙑ и҅хъ·

[0458] да помолитъ сꙙ богоу ꙁа н҄ꙙ· о҅нъ же видꙙ вѣрѫ и҅хъ и҅ непрѣꙁорь҆ство покаꙁоуѧ хаждаа҅ше· а҅ште ли да сълоучааше сꙙ нѣ о̑у кого о̑умоудити ѥ҅моу· то и҅ꙁъхождаа҅ше ноштиѭ̑· и҅ вратомъ градънꙑи҅мъ ꙁатвореномъ сѫштемъ· стоꙗ҅ше и҅ молитвѫ творѣа҅ше къ богоу· и҅ прѣкръштаа҅ше врата и҅ сама сꙙ о҅тврь҆ꙁаахѫ· и҅ тако хождаа҅ше вь҆ клѣть҆ своѭ̑· и҅ вѣрънꙑи҅ же цѣсарь҆ ѳеѡ̑досии прихождааше к н҄емоу· и҅ молꙗше и҆ да поминаѥ҅тꙑ и҆· въ свꙙтꙑи҅хъ ѥ҅го молитвахъ·

[0459] и҅ господь рекꙑи҆· и҅жде ѥ҅ста дъва и҅ли триѥ събрани въ моѥ и҅мꙙ· то тоу ѥ҅смъ посрѣдоу и҅хъ· тъ на славѫ свꙙтааго своѥ҅го и҅мене и҅ꙁволи· о̑умножіти сꙙ словесъноуо̑умоу стадоу· въгодника своѥ҅го· ꙗ҅коже бо вель҆гласънаꙗ трѫба трѫбꙙшти вь҆ставь҆ꙗ҅ѥ҅тъ многꙑ· на въплъчениѥ рати· тако небесьскоѥ житиѥ прѣподобь҆нааго о҅ть҆ца нашего и҅саа҅к҄иа· вь҆сѫдоу же и҅ вь҆сѣмо проповѣдаѥ҅мо· на а҅гг҄ельскоѥ҅ се житиѥ многꙑ приведе· не бо бѣа҅ше ѥ҅ште тоу никакогоже чрь҆нориꙁъца· тъгда видѣвъ саторнинъ божиѭ̑ благодѣтиѭ̑ множꙙштѫ сꙙ братиѭ̑· многѫ и҅мꙑ любь҆ве къ рабоу божию̑· о҅тъдастъ ѥ҅моу вь҆се то село· да бѫдетъ властиѭ̑ ѥ҅моу на манастиръ· бѣа҅ше же блаженꙑи ꙗ҅ко свѣтило вь ть҆мнѣ мѣстѣ свь҆тꙙ сꙙ· а҅ште же сꙙ сълоучаа҅ше къгда и҅дѫштоу ѥ҅моу въ градꙑ съ въꙁъвавъшии҅мъ ѥ҅го въ домꙑ своѧ благословь҆ѥ҅ниꙗ ради· ти а҅ште прошаа҅ше кто о҅тъ ништии҅хъ нѣчь҆со дати себѣ· то а҅ште сꙙ сълоучаа҅ше не и҅мѣти ѥ҅моу ничь҆соже дати ѥ҅моу· то котꙑгѫ сьвлѣкъ съ себе дадѣаше ништоуо̑умоу· тако же твораа҅ше вь҆са лѣта житиꙗ своѥ҅го· господоу работаѧ въ молитвахъ прѣбꙑваѧ· любострань҆ниѥ творꙙ· ништелюбиѥ ꙁастѫпаѧ· памꙙть҆ свꙙтꙑи҅хъ творꙙ· добродръꙁостенъ· некоторичьнъ беꙁълобенъ· беꙁгнѣвь҆нъ· поо̑учаливъ· въ кротости о̑учꙙ приходꙙштꙙѧ къ правѣи҅ вѣрѣ· ꙁаповѣдаѧ и҅ сь҆вѣдѣтель҆ствоуѧ о҅ вь҆сѣхъ· и҅сповѣдати и҅ славити· нераꙁ꙽дѣлꙗѥ҅мѫѭ̑ и҅ коуп꙽носѫштѫѭ̑ трои҅цѫ· о҅ть҆ца и҅ сꙑна и҅ свꙙтааго доуха· ꙗ҅ко тѣмъ доброчь҆стънꙑи҅мъ и҅сповѣдании҅мъ· съпасениѥ чловѣчь҆ско състои҅тъ сꙙ· и҅ и҅но же много поо̑учаѧ· не прѣста ни о̑умлъкнѫ о҅тъ добра· състарѣвъ же сꙙ о̑убо въ добрѣ старости дои҅де коньца житию̑· и҅ съꙁъвавъ вь҆се ѥ҅же о҅ христосѣ доуховьноѥ ѥ҅го стадо· поо̑учивъ ѧ словесꙑ многꙑ· тврь҆домъ и҅ непоꙁꙑбномъ прѣбꙑвати на камени· вѣрꙑ господьн҄ꙙ· прѣдастъ·

[0460] прѣштедроуо̑умоу богоу· бꙑстъ же плачъ въ братии ѥ҅го ради· о̑услꙑша же и҅ крь҆стиꙗ҅нꙑи цѣсарь҆ ѳеѡдѡсии҆ о҅ н҄емъ ꙗ҅ко о̑уже о̑усь҆пе· и҅ тѫжаа҅ше ꙁѣло· посъла же кръкꙑгѫ да вь҆ложивъше вь н҄ѫ чь҆сть҆ноѥ тѣло прѣподобъна꙽го· привеꙁѫтъ вь великѫѭ̑ цръкъве· ꙗ҅же тъгда ирини нарицаа҅ше сꙙ· и҅ о҅тътѫдоу и҆ пакꙑ несѫтъ на погребениѥ· и҅ томоу бꙑвъшоу о҅бношть҆ницѫ творишꙙ въ намѣн҄енѣи цръкъви· и҅ тако на о̑утриꙗ вь҆сь градъ коупно съ а҅рхие҅пискоупомъ· и҅ съ вьсѣмь҆ клиросомъ·

[0461] съ хвалами и҅ пѣснь҆ми доуховънꙑи҆ми· несошꙙ и проваждаѭ̑ште дожи и до погребениꙗ· а҅урилиꙗ҅нъ же ѥ҅динъ о҅тъ славънꙑи҅хъ цѣсаръ мѫжь҆· противѫ манастꙑроу о҅ть҆ца и҅сак҄иа· на полоуноштъ съꙁъда цръкъве свꙙта꙽го· прь҆вомѫченика стефана· въ врѣмꙙ же и҅ꙁношениꙗ тръблаженааго и҅сак҄иꙗ· постави помошть на пѫти прѣдъ манастꙑремъ· множь҆ство мѫжъ много· да въсхꙑтивъше донесѫтъ мошти свꙙтаа҅го о҅ть҆ца нашего и҅саа҅к҄иꙗ҆· въ прѣжде реченѫѭ црькъве благословь҆ѥ҅ниꙗ ради· и҅ положити и҅ тоу ꙗ҅коже и҅ бꙑстъ· тако о̑убо и҅ꙁволи положити сꙙ въ цръкъви ст꙯ааго прь҆вомѫченика стефана· о҅ деснѫѭ̑ свꙙтꙑѧ трепеꙁꙑ· вънѫтрь въ о҅лтари· о̑ученици же ѥ҅го печалоуѭ̑ште си· въꙁвратишꙙ сꙙ въ манастꙑрь҆· недалече сѫштоу о҅тъ прѣжде реченꙑѧ цръкъве· Съконь҆ча же сꙙ свꙙтꙑи о҅ть҆ць҆ нашъ и҅ и҅сповѣдникъ и҅сак҄ии҆· мѣсꙙца марта· к꙯а· цѣсарь҆ствоуѭ̑штоу хрь҆столюбивоуо̑умоу цр꙯ю ѳеѡдосию̑·

[0462] на славѫ господоу нашемоу їс꙯ хс꙯оу· ѥ҅моуже слава и҅ дръжава вь҆ вѣкꙑ вѣкомъ а҅минъ ⁘   мѣсꙙца марта к꙯в мѫчениѥ свꙙтоую҄· трофима и҅ е҅укарпиѡ҄на ⁘

[0463] Мъногоу бꙑвъшоу плиштоу и҅ мꙙтежоу любимаа братиѥ· и҅ горь҆цѣ прѣтꙙштоу цѣсароу на божиѧ҆ рабꙑ· люто же ꙁъло дѣлаѭ҄штемъ по вьса мѣста кнꙙꙁемъ· и҅ новꙑ и҅ лютꙑ и҅ꙁобрѣтаѭ҄ште мѫкꙑ· лежаахѫ бо дарове мноꙁи о҅тъ цѣсара· да и҅же о҅брѣтъ крь҆стиꙗ҅на прѣдастъ· то тъ да вь҆ꙁь҆метъ дарꙑ· и҅ тако вь҆сѣкоѧ҆ пакости и҅ вь҆сѣкоѧ бѣдꙑ· вь҆са вь҆сѫдоу и҅спль҆нишꙙ сꙙ· господь҆ же помагааше вь҆сѣмъ подвиꙁаѭ҄штии҅мъ сꙙ на мѫчениѥ҆· ꙗ҅коже бꙑстъ о҅ славь҆нꙋю҄ мѫченикоу· трофимѣ и҅ е҅укарпиѡ҄нѣ· сиꙗ о҄убо свꙙтаꙗ мѫченика·

[0464] вои҅на бѣа҅ста о҄у того кънꙙꙁа мѫчꙙштааго крь҆стиꙗнꙑ· и҅нъ же никтоже не бѣа҅ше ѥ҅моу и҅ꙁвѣстенъ· раꙁвѣ сею҄ о҅ мѫчении҆· люта бо и҅ нечловѣчь҆ска сѫшта· на божиѧ рабꙑ бꙑста лютѣи҅ша· посълана же бꙑста· трофимъ и҅ е҅укарпіѡ҄нъ· мѫчитъ рекомꙑѧ рабꙑ божиѧ҆· съвꙙꙁати же вь҆сꙙ прио҅бь҆штаваѭ҄штꙙѧ сꙙ к꙽ н҄имъ· и҅ тоѧ҅ жде вѣрꙑ сѫштꙙѧ· и҅доста же примꙑшл҄ѣѭ҄шта горъкꙑѧ мѫкꙑ· тако о҄убо мꙑслꙙштема и҅ма· бꙑстъ нѣчто сіце невѣрънꙑи҅мъ не и҅ꙁвѣсто· вѣрь҆нꙑи҅мъ же и҅ ꙁѣло не и҅ꙁвѣсто· о҅гн҄ь бо многъ съ великомъ шоумомъ· на въꙁдоусѣ въи҅нѫ гласъ и҅споуштаа҅ше· камо сꙙ подвиꙁаѥ҅та трофиме· и҅ е҅укарпиѡ҄не· поч꙽то ли рабомъ мои҅мъ прѣтита· не прѣо҅долѣѥ҅та тѣмь· ниже и҅х꙽ побѣдита· нъ бѫдета и҅ ва сь҆ н҄ими·

[0465] тако мь҆нѣ миловавъшоу ва· Се слꙑшавъша лютаꙗ та· и҅ соуроваꙗ и҅ нечловѣка· падоста на ꙁеми не сътръпѣвъша ни виа того ни гласа· долоу клꙙчꙙшта и҅ лици ꙁакрꙑваѭ҄шта· к꙽то сиї ѥ҅стъ рекоста великꙑи҆ богъ· ꙗ҅вивꙑи҅ сꙙ и҅ глаголавꙑи҆ къ нама· блажена бꙑховѣ бꙑла· а҅ште бꙑховѣ раба ѥ҅го бꙑла· се и҅ма съ великомъ страхъмъ глагол҄ѫштема· раꙁдра сꙙ о҅гн҄ьнꙑи҆ о҅блакъ и҅ ста· и҅ гласъ и҅ꙁ꙽ н҄его бꙑстъ· въстанѣта глагол҄ꙙ и҅ покаи҅та сꙙ· и҅ грѣси ваю҄ о҅ставь҆ꙗ҅ѭ҄тъ сꙙ· и҅ ꙗ҅ко о҄уставивъша сꙙ въстаста съ пъвании҅мъ· и҅ видѣста нѣкого въ бѣлахъ риꙁахъ посрѣдѣ о҅блака сѣдꙙшта· многꙑ же прѣстоѧ҅штꙙ·

[0466] о҄ужасъша же сꙙ вида того· рекоста пріи҅ми на господи о҅тъвѣтъ творꙙштема· о҅ н҄ихъже съгрѣшиховѣ· то и҅ма рек꙽шема беꙁ вѣсти а҅биѥ бꙑстъ о҅блакъ· Сиꙗ же плакаа҅ста сꙙ и҅ тѫжааста о҅ томь҆ ѥ҅же сътвориста ꙁь҆ло много·

[0467] и҅ молꙗа҅ста съ слъꙁами припадаѭ҄шта· проштениꙗ просꙙшта о҅ съгрѣшении҅хъ ѥ҅ю҄· пришь҆дъшема же и҅ма блиꙁъ никомидиѧ· живѫштии въ г꙽радѣ надѣа҅хѫ сꙙ ꙁъло нѣч꙽то приѧ҅ти о҅тъ н҄ею҄· сѫштии҅мъ тоу крьстиꙗ҅номъ· о҅на же а҅биѥ пришь҆дъша къ претороу ѥ҅же ѥ҅стъ сѫдиште· и҅ждеже и҅ма бѣа҅ше повелѣлъ прѣбꙑвати кънꙙꙁъ· ꙁабꙑста же о҅ н҄емь҆же бѣа҅ста посълана· ни цѣсара ꙁакона ни ꙁаповѣдии помь҆нѣ꙽ста· нъ паче божии҆ ꙁаконъ и҅ꙁволиста· ѥ҅же ѥ҅стъ съпасениѥ҅ доуши и҅ тѣлоу· вь҆лѣꙁъша же въ ть҆мницѫ раꙁдрѣшиста а҅биѥ сѫштꙙѧ҆ тоу· братиѭ҄ ѧ наричѫшта· бꙑвъшеѥ҅ же ꙗ҅вьѥ҅ниѥ съповѣдаѭ҄шта· и҅ ꙗ҅ко и҅ вѣ хоштевѣ крь҆стиꙗ҅на бꙑти повѣдаа҅ста· ꙗ҅ко многꙑи҅мъ мь҆нѣа҅ше сꙙ дѣлоу прѣславъноу бꙑти· трѡфимъ и҅ е҅укар꙽пиѡ҄нъ· словѫштаꙗ при л҄оутости и҅ при дръꙁости· и҅ кнꙙꙁемь посълана на крь҆стиꙗ҅нꙑ мѫчитъ· о҅на же небрѣгъша повелѣнꙗ҆ кнꙙꙁъ паче крь҆стиꙗ҅номъ приꙗѥ҅та·

[0468] Слꙑшавъ же кнꙙꙁь҆ бꙑвъшаꙗ приде вь҆ никомидиѭ҄· и҅ приꙁъвавъ ꙗ рече· что ва бꙑстъ вь҆сѣхъ чловѣкъ о҅каа҅ннѣи҅шаꙗ· како тврьдѣи доуши ваю҄ напрасно прѣмѣниста сꙙ· о҅травена ли бꙑста повѣдита ми· нъ о҄умъ ли ѥ҅ста погоубила· съберѣта о҄умъ и҅ помꙙнѣта сꙙ· да не то жде прии҅мета· ѥ҅же многашди и҅нѣмъ҆ сътвориста· ҅Она же о҅тъвѣштавъша рекоста· ꙁанѥже твориховѣ то о҄увѣдѣховѣ господа· и҅стинъноѥ слово вѣдимоѥ· раꙁоумѣховѣ комꙋ сътвориховѣ· сь тѣми хоштевѣ бꙑти· съ тѣми желаѥ҅вѣ жити· ꙗ҅роу да бꙑ о҅брѣлъ лютѣи҅шꙙ и҅ нечловѣчьнѣи҅шꙙ· да бꙑшꙙ та жде и҅ нама сь҆дѣлалꙑ· ꙗ҅же и҅ бѣ о҅ рабѣхъ божии҅хъ· о҅ и҅сповѣд꙽ницѣхъ крь҆стиꙗ҅нь҆скꙑ вѣрꙑ·

[0469] с꙽ н҄имиже и҅ на да бꙑховѣ съподобила сꙙ· тѣми о҅тъвѣштаѥ҅вѣ о҅ н҄ихъже съгрѣшиховѣ· и҅ то и҅ма рек꙽шема· повелѣ кнꙙꙁь бити ꙗ жъꙁлиѥмъ по ребромъ·

[0470] и҅ власѣномъ соукномъ вь҆стирати ранꙑ ѥ҅ю҄· и҅ не о҄успѣ ничь҆соже· видѣа҅ше же ꙗ сладь҆цѣ тръпꙙшта· сеть҆нѣѥ҅ же побѣжденъ бꙑвъ о҅тъвѣтъ дастъ о҅ н҄ею҄· о҅гню прѣдати ꙗ повелѣ· о҅на же и҅ нанесенꙑѧ и҅ма ранꙑ добь҆ѥ сътрьпѣвъша·

[0471] и҅ съ пострадавъшии҅ми причътъша сꙙ· коуп꙽но съ ст꙯ꙑи҅ми мѫченикъи· съподобиста сꙙ приѧти небесь҆скоѥ цѣсарь҆ство· съконь҆часта же сꙙ свꙙтаꙗ божиꙗ мѫченика· въ никомидии҅стѣ градѣ· о҅ христосѣ господі нашемъ· сь҆ н҄имъже о҅цо꙯услава и҅ дръжава· съ свꙙтꙑи҅мъ доухомь· нꙑнꙗ и҅ присно и҅ вь вѣкꙑ вѣкомъ а҅минъ ⁘

[0472]    Мѣсꙙца марта· к꙯г· мѫка ст꙯ааго дометиа и҅ ꙋ҄ченикъ ѥ҅го ⁘ Іоу҆лиꙗ҅ноу тъгда пришедъшоу въ а҅нтио҅хии҅скꙑи градъ· не бо ѥ҅стъ цѣсаремъ того нарешти· довь҆лѣѥ҅тъ бо ѥ҅моу беꙁаконникомъ и҅ прѣстѫпь҆никомъ ꙁъвати и· ꙁан҄е ꙁаповѣди божиѧ прѣстѫпивъшоу ѥ҅моу коумиромъ жрь҆ти· тъ бо нао҄учивъ сꙙ божиѥ҅мъ словесемь҆· и҅ поставьѥ҅нъ бꙑвъ клиросѣ диꙗ҅къ· и҅ носивъ прѣчистꙑѧ таи҅нꙑ· въ о҅лтари прѣстоꙗ҅лъ слоужꙙ· прѣстѫпи свои҅ санъ паче же не прѣстѫпи· нъ того богъ ꙗ҅ко недостои҅на о҄укорь҆ сътвори· ꙗ҅ко и҅ю҄довѫ подражавъша прѣльсть҆· Въшъдъ о҄убо въ а҅нтио҅хии҅скꙑи градъ· доброчь҆стънꙑѧ гонꙗаше· а и҅же ѧ гонꙗаше то тꙑѧ прилюбьꙗ҅ше и҅ кръмь҆ꙗ҅ше· и҅нꙑ же ноуждааше бога о҅тъврѣшти сꙙ· да съконь҆чаѥ҅тъ сꙙ реченоѥ а҅постолоу рекшоу· пронꙑривии҅ же чловѣци и҅ чародѣи҅цꙙ· на горь҆шеѥ прѣспѣѭ҄тъ льстꙙштеи҆ ль҆сть҆ми· стоѧ҅штеи҅ же на тврь҆дѣѥ҅мъ камени рѫгаахѫ сꙙ томоу· бѣа҅ше бо мѫжь҆ тъ не простъ· и҅ грѫбъ· нъ прокаꙁивъ·

[0473] славоѭ҄ и҅ и҅мѣниѥ҅мъ· въꙁгражденꙑи҅хъ на пѣсь҆цѣ дш꙯ꙙ прѣльштаѧ· тъ о҄убо въшь҆дъ въ градъ· въ црь҆къве великѫѭ҄· ѭ҄же съꙁъда цѣсар꙽ конь҆статинъ· о҄укори и҅ беꙁъчь҆ствова ѭ҄· кон҄емъ граждъ сътворивъ ѭ҄· а҅ о҅лтарь своѥ҅моу кон҄оу о҅тълѫчи стаꙗ҅ти· такова же и҅ таковаꙗ ꙁъла чь҆стьнѣи божии цръкви покаꙁа· на того о҄убо нечь҆стивааго рать҆ вь҆ста о҅тъ а҅сурии҆· и҅ ноужда ѥ҅моу бѣа҅ше и҅ти вои· тъ же и҅схождаа҅ше на рать҆· и҅дѫштоу же ѥ҅моу на пѫть҆· нѣкотории пристѫпивъше к꙽ н҄емоу· навадишꙙ на праведника дометиа· тъгда томител҄ь сладь҆цѣ прии҅мъ вадивъшꙙѧ҅ тꙑѧ· о҅тъвѣшта глагол҄ꙙ шъдъше приведѣте ми и҆· то слꙑшавъше о҅каании҆ ради бꙑшꙙ славꙙште томітелꙗ· да твръдо и҅ непостѫпь҆но бѫдетъ· и҅же о҅тъ н҄его на крь҆сть҆ꙗ҅нꙑ бѣшениѥ· и҅ тек꙽ше къ пештерѣ ст꙯аа҅го дометиꙗ҅на· видѣшꙙ и҆ а҅кꙑ а҅гг҄ельскъ о҅браꙁъ и҅мѫшта· стоѧ҅шта и҅ протꙙгъша рѫцѣ на небо· и҅ добродарьствънѫѭ҄ пѣснь҆ въспоуштаѭ҄шта богоу· коуп꙽но съ дьвѣма о҄ученикома свои҅ма· и҅ прь҆воѥ о҄убо оужасни бꙑвъше· глаголаахѫ дроугъ къ дроугоу· како о҄убо въꙁможемъ пристѫпити къ таковоуо҄умоу мѫчителю· и҅ли кѫѭ҄ винѫ обрꙙштемъ на погоубь҆ѥниѥ ѥ҅го· ѥ҅да прио҅брꙙштем꙽ грѣхъ себѣ· дроуꙁии҅ же глаголаахѫ·

[0474] о҅тъженѣмъ и҅ о҅тъ прѣдѣлъ сихъ· а҅ште ли вь҆сꙙ люди привлѣчетъ къ себѣ и҅ вѣроуѭ҄тъ къ рождъшоуо҄умоу сꙙ о҅тъ мариѧ· ѥ҅гоже распꙙшꙙ нѣкъгда ꙗ҅ко достои҅нна съмрь҆ти сѫшта· съ д꙽вѣма раꙁбои҅никома жидове· цѣсароу о҄убо на крьстиꙗ҅нꙑ гнѣваѭ҄штоу сꙙ· и҅ бол҄ꙗромъ и҅ кнꙙꙁемь· к꙽то ставитъ сего о҄убити· грꙙдѣте о҄убо видимъ что сѫтъ· и҅ въшед꙽шемъ вꙑше мѫжа того ст꙯аа҅го· видѣшꙙ и҆ стоѧ҅шть҆ съ дьвѣма о҄ученикома ѥ҅го· молитвѫ шестааго часа творꙙшта· и҅ глаголашꙙ ѥ҅моу· и҅ꙁиди готови сꙙ на пѫть҆ къ цѣсароу· о҅нъ же не о҅тъвѣшта имъ нъ прѣбꙑвааше въ молитвѣ своѥ҅и· и҅ пакꙑ рекошꙙ ѥ҅моу· и҅ꙁиди готови сꙙ на пѫть҆о҄утросиѭ҄ къ цѣсару· тоу бо приходитъ· о҅нъ же не хотꙙ о҅ставити молитвꙑ· не о҅тъвѣшта и҅мъ словесе· а҅биѥ҅ же а҅кꙑ ль҆ви кръвоꙗ҅дивии҆· о҄устръмишꙙ сꙙ на н҄ь скръжьштѫште ꙁѫбꙑ· и҅ въꙁемл҄ѫште камениѥ мештаа҅хѫ на н҄ь· и҅ на о҅ба о҄ученика ѥ҅го· толма же беꙁбожь҆нии ти меташꙙ камениѥ на правь҆дь҆ника· дон҄елѣже напль҆нишꙙ пештерѫ камениꙗ· ꙗ҅коже не ꙁнати пештерꙑ· и҅ тако свꙙтꙑи прѣдастъ доушѫ господоу· съ дьвѣма о҄ученикома свои҅ма· и҅ бꙑстъ праведь҆никоу и҅ о҄ученикома ѥ҅го· гробъ пештера та·

[0475] и҅ текъше побивъшии правь҆дь҆ника· въ҆ꙁвѣстишꙙ цр꙯оу и҅о҄улиꙗ҅ноу вь҆са бꙑвъшаꙗ· и҅ ꙗ҅ко мꙑ правьдника побихомꙑ· ҆Ѡ беꙁаконь҆нааго вьꙁбѣшениꙗ· ҆Ѡ ѥ҅же тъгда о҅слѣпь҆ѥниѥ невѣрънꙑи҅хъ чловѣкъ· о҄убиваѭ҄штии҅хъ вѣрънꙑѧ· и҅ правъдѫ кръвь҆ми о҅скврь҆нити· тъштꙙштꙙѧ҅ сꙙ и҅ вь҆сѣ мѣста слѣдꙙштемъ· ꙗ҅коже побити доброчь҆стиꙗ дѣлател҄ꙙ· нъ сѣ о҅ставивъ ѥ҅же беꙁбожьнꙑи҅хъ тѣхъ· на доброчьсть҆нꙑѧ вь҆ꙁбѣшениѥ· къ свꙙтоуо҄умоу дометиꙗ҅ноу повѣстемъ въꙁвраштѫ сꙙ· мѣсто о҄убо свꙙтаа҅го пештерꙑ· погоубь҆ѥ҅но и беꙁ вѣсти бꙑстъ· посꙑпано камении҅мь ѥ҅же на правь҆дника меташꙙ· порастъ бꙑлиѥ҅мъ многомъ и҅ трьниїм꙽·

[0476] тако бо и҅ до дь҆н҄ешь҆н҄ꙗго дьне ѥ҅стъ· нараштениѥ горꙑ тоѧ· прѣшъдъшема же дь҆вѣма лѣтома по съконь҆чании свꙙтаа҅го· сълоучи сꙙ коупь҆цоу нѣкотороуо҄умоу· гънавъшоу вель҆бѫдꙑ своѧ и҅ пасти ѧ на мѣстѣ томь҆· пасѫштемъ же сꙙ вель҆бѫдомъ тоу· по прилоучаю҄ ѥ҅дна о҅тъ н҄ихъ шь҆дши· блиꙁъ вь҆си вь҆лѣꙁе въ н҄ивѫ ꙗ҅сти хотꙙшти· тѫ же видѣвъ господінъ н҄ивꙑ тоѧ· тече и҅ꙁгънати ѭ҄· и҅ꙁгонима же въпаде сꙙ въ пѣровъ· и҅ и҅ꙁломи ногѫ прѣдьн҄ѫѭ҄· и҅ которѣ бꙑвъши междоу господиномъ вельбѫда· и҅ господиномъ н҄ивꙑ· повръже ѭ҄ въ горѣ· на мѣстѣ и҅деже лежа꙽ше свꙙтꙑи҆·

[0477] неви        нѫ пештерънѫѭ҄· и҅деже бѣа҅хѫ мошти свꙙтꙑхъ· и҅ а҅биѥ о҄утврьди сꙙ нога вель҆бѫдоу и҅ бꙑстъ съдрава· Пришъдъ же господинъ ѥ҅го· притече къ н҄емоу· вель҆бѫдъ же видѣвꙑ и҆· и҅стръже ногѫ своѭ҄ и҅ тече и҅ сьрѣте и҆· о҅нъ же видѣвꙑ и҆ и҅ въ о҄ужасти бꙑв꙽· и҅ славь҆ꙗше господа· въпрашаа҅хѫ же ѥго дроужина ѥ҅моу· что ѥ҅ст꙽ прѣславъноѥ҅ се· о҅нъ же рече и҅мъ а҅ꙁъ о҅ставихъ и на мѣстѣ хромъ сѫштъштъ· о҅ни же рѣшꙙ ѥ҅моу грꙙди и҅ покажи намъ· да видимъ и҅ꙁвѣсть҆нѣѥ мѣсто то· и҅ шъдъше на мѣсто о҅брѣтошꙙ доупинѫ великѫ· и҅ а҅биѥ҆ нѣкотории о҅ть н҄ихъ рѣшꙙ ѥ҅моу·

[0478] по и҅стинѣ свꙙтааго дометиꙗ мѣсто се ѥ҅стъ· и҅ о҄убо сь҆де о҅брꙙштемъ и҅ ст꙯ꙑѧ мошти ѥ҅го· и҅ шъдъше приведошꙙ попꙑ да творꙙтъ молитвꙑ на мѣстѣ·

[0479] о҅ни же мотꙑкꙑ и҅ рꙑла вь҆ꙁемъше копашꙙ· и҅ о҅брѣтъше мошти и҅ꙁнесошꙙ съ пѣснь҆ми и҅ хвалами· и҅ съ достои҅ньнѫѭ҄ чь҆стиѭ҄· и҅ вьнесошꙙ вь црь҆кве тоу сѫштꙙѧ вь҆си· многоу же народꙋ сътекъшоу сꙙ· и҅ мꙑслꙙштемъ въс꙽хватити правь҆дника мошти· и҅ о҄ученикоу ѥ҅го· въспрѣтишꙙ и҅мъ· ꙗ҅ко крамольникомъ· любь҆ѥ҅ници же свꙙтꙑи҅хъ· въꙁь҆мъше мошти и҅хъ положишꙙ· на свꙙтѣѣмь҆ мѣстѣ· бꙑстъ же на странахъ тѣхъ праꙁдь҆никъ великъ· вь҆си бо съшедъше сꙙ попове же и҅ клирици· о҅блаши же и҅ чрънориꙁьци· и҅ и҅гоумени сътворишꙙ праꙁдь҆никъ великъ· дръжꙙтъ же памꙙть҆ свꙙтꙑи҅хъ моштии· дожи и҅ до нꙑнꙗ· се ѥ҅стъ свꙙтааго дометиꙗ житіе҆· се ѥ҅стъ праведника мѫчениѥ· си сѫтъ прѣподобь҆нааго троудьні҄ въгодь҆ни богоу· и҅ о҅тцемь и҅ а҅г꙽гелом꙽· и҅ чловѣкомъ тѣхъ ради и҅ꙁлиха любімъ ѥ҅стъ богомъ· чътомъ же ѥ҅стъ кънꙙꙁи· покланꙗѥ҅мъ же чистител҄и·

[0480] и҅ доброчьстивꙑи҅мъ людемъ· и҅же и҅ дръꙁновениѥ и҅матъ молитвовати къ богоу ꙁа нꙑ· ѥ҅моуже слава дръжава· коупь҆но о҅тьцоу и҅ ст꙯оуо҄умоу дх꙯оу· нꙑнꙗ и҅ присно и҅ вь вѣкꙑ вѣкомь҆ а҅мин ⁘

[0481]   Мѣсꙙца марта к꙯д· страсть свꙙтааго чистител҄ѣ и҅ мѫченика· а҅ртемиа ⁘ Вь҆ лѣто дводесꙙтъноѥ и҅ четврь҆тоѥ҆· цѣсара диѡ҄клитиа҅на· мꙙтежь҆ бꙑстъ великъ· и҅ вь҆ꙁисканиѥ бѣсовъскоѥ҅ и҅ коумирь҆скоѥ· посъла же по вь҆сꙙ градꙑ и҅ по вь҆сеи҆ ꙁеми каꙁнь҆· повелѣваѧ вьꙁискати вьсѣхъ капиштъ· паче же и҅же ꙁлатомъ м꙽ногоцѣнънꙑи҅мъ о҄украшенꙑ· пришъдъшоу же нѣкомоу комитоу· въ странꙑ лао҅дик҄иискꙑѧ҆· и҅ вь҆шъдъ въ градъ вь҆ꙁискаа҅ше мѣстъ црькъвиштънꙑи҅хъ· и҅ждеже стоꙗ҅ше капиште а҅полоново· и҅ о҅брѣтъ жрътвѫ·

[0482] и҅ ѳъмьꙗ҅нъ принесе и҅мъ· сисинии҅ же е҅пископъ коуп꙽но и҅ съ преꙁвутеромъ а҅ртемомъ· въшедъ въ цръквиште а҅ртемидово· вь҆са капишта съкроуши· и҅ о҅гн҄емъ съжеже· слꙑшавъше же сѫштии҆ въ градѣ кръстиꙗ҅ни сътекошꙙ сꙙвъ цръкъве божиѭ҄· е҅піскоупъ же сисинии о҄учааше глагол҄ꙙ къ христовомъ рабомъ· чꙙдьца моꙗ·

[0483] е҅да кто васъ о҅тълѫчи сꙙ о҅тъ любь҆ве христосовꙑ· и҅м꙽же вьниде а҅нтихръстъ въ градъ· погоубитъ крь҆стиꙗн꙽· сътвори же комисъ· вь҆ дь҆нь и҅гри· и҅ поꙁорꙑ· и҅ ловитвꙑ· и҅ до дроугꙑи҅хъ пꙙти дьнии҆· таче въшъдъ въ црък꙽виште а҅ртемидово· вь҆ꙁисковаа҅ше капиштъ црькъвънꙑи҅хъ· и҅ нѣкотории о҅тъ е҅линъ о҅бадише е҅пископа глагол҄ѫште· ꙗ҅ко сисинии҆ е҅пискоупъ коупно съ а҅ртемомъ преꙁвутеромъ· та съкроушиста капишта а҅ртемидова· Слꙑшавъ же комисъ ꙗ҅ко вь҆си крь҆стиꙗ҅ни събрали сꙙ сѫтъ въ црък꙽ви коупно съ е҅пискоупомъ· повелѣ вои҅номъ свои҅мъ о҅седълати ѥ҅моу кон҄ь цѣсарь҆скъ· да въшъдъ въ о҅рѫжи своѥ҅мъ въ црькъве· кръвь҆мъ пролиꙗ҅ниѥ҆ сътворитъ кръстиꙗ҅номъ· и҅метъ же е҅пискоупа сисиниꙗ· и҅ съ а҅рѳемомъ преꙁвутеромъ· и҅ꙁлѣꙁъ же и҅ꙁ града и҅ съ вои҅нꙑ· бѣа҅ше бо цръкꙑ пꙙти пъпь҆ришть҆ о҅тъ града· и҅ приближаѭ҄штоу сꙙ ѥ҅моу къ цръкъви· ꙗ҅ко въ дал҄ꙙ ѥ҅дного пъпришта· въстрꙙсе сꙙ·

[0484] и҅ огн҄ь великъ начꙙ жешти и҆· ꙗ҅коже съпадъшоу сꙙ ѥ҅моу съ конꙗ о҄умирати· принесъше же о҅дръ въꙁложивъше и на н҄ь принесошꙙ въ преторъ· полоуношти же бꙑвъшоу· повелѣ комисъ свѣштꙙ принести· и҅ свѣтити по вь҆семоу претороу· и҅ прѣбꙑвати сь҆ н҄имъ вои҆номъ ѥ҅го· и҅ глагола къ доместикомъ свои҅мъ· васнь крь҆стиꙗ҅ни проклꙙшꙙ мꙙ· и҅ богъ и҅хъ мѫчитъ мꙙ· глаголашꙙ к н҄емоу доместици· доброчь҆стивии боꙁи· и҅ о҅свѣштаниѥ богꙑн҄ꙙ а҅ртемидꙑ· ти тꙙ и҅мѫтъ сънабь҆дѣти· лютѣ же ѥ҅моу страждѫштоу и҅ не могѫштоу тръпѣти болѣꙁни· повелѣ вои҅номъ свои҅мъ шъдъше въ црь҆къве· и҅ решти пискоупоу сисинию҄ ꙗко богъ кръстиꙗ҅нескъ великъ ѥ҅стъ· помоли сꙙ о҄убо ꙁа мꙙ къ богоу· да въстанѫ и҅ и҅ꙁбѫдѫ мѫкꙑ сеⱕꙙ· и҅ поставь҆ѭ҄ ти ꙁлатъ о҅браꙁъ въ градѣ семь҆· шедъше же вои҅ни глаголашꙙ е҅пискоупоу ѥ҅же слꙑшашꙙ· о҅тъвѣштавъ же е҅пискоупъ глагола и҅мъ· шъдъше повѣдите комитоу вашемоу· ꙁлато твоѥ и҅ сьребро твоѥ да бѫдетъ съ тобоѭ҄· а҅ште ли да вѣроуѥ҅ши въ господ꙽ нашъ їс꙯ х꙯с· то и҅ꙁбѫдеши болѣꙁни тоѧ лютꙑѧ· томоу же рекъшоу вѣроуѭ҄ тъчьѭ҄ да и҅ꙁбѫдѫ сего·

[0485] а҅биѥ҅ же съдравъ бꙑстъ· и҅ повелѣ вои҅номъ своимъ въпрꙙшти кръкꙑгѫ и҅мъ· да и҅детъ съ н҄ими въ к҄есариискꙑи҆ градъ· и҅ꙁшедъшоу же ѥ҅моу и҅ꙁ града лао҅дик҄ии҅скааго·

[0486] и҅ шъдъшоу трии҆ поприштъ· сь҆рѣте и рабъ божии҆ а҅ртемонъ· и҅дꙑ и҅ꙁ꙽ лова· дивиѧѧ животꙑ о҄улавь҆ꙗѧ словомъ хс꙯овомъ· вь҆слѣдьствоваста же вь҆слѣдъ ѥ҅го дъва е҅лени· и҅ шесть҆ дивиихъ коꙁъ· и҅же и҅дошꙙ къ е҅пискоупоу сисинию҄· и҅мѣа҅ше бо е҅пискоупъ сисинии҆· врът꙽поградъ красьнъ· повелѣ же комисии ставити кръкꙑгѫ· и҅ въпрашаа҅ше раба божиꙗ а҅р꙽темона· како ꙁвѣри сиꙗ о҄улови· мьнѣа҅ше бо комис꙽ ꙗ҅ко питаѥ҅ми сѫтъ и҅ кротьци·

[0487] глагола же к н҄емоу рабъ божии а҅ртемонъ· словесемь҆ христосомъ си о҄уловь҆ѥ҅ни бꙑшꙙ· Комись҆ рече стар꙽че· тако ми ѥ҅стъ раꙁоумѣти ꙗ҅ко крь҆стиꙗ҅нъ ѥ҅си· а҅ртемонъ рече· а҅ꙁъ о҅тъ младеньства крь҆стиꙗ҅нъ ѥ҅смъ· повелѣ же а҅биѥ комисъ· веригꙑ ѥ҅моу наложивъше на вꙑѭ҄·

[0488] прѣдати и дь҆вѣма вои҅нома· и҅ вь҆слѣдовати ѥ҅моу дожи ї до к҄есарии҅ска града· тъгда повелѣ свꙙтꙑи а҅ртемонъ· е҅лень҆ма и҅ дивии҅мъ коꙁам꙽· и҅ти къ е҅пискоупоу къ врътпоградоу· о҅ни же съ спѣхомъ шъдъше сташꙙ блиꙁъ града· видѣвъ же ѧ е҅пискоупъ глагола къ вратароу· о҅тъкѫдоу придошꙙ сиѧ дивиѧ коꙁꙑ и҅ ѥ҅лениі а҅биѥ҅ же ѥ҅динъ о҅тъ ѥ҅лению о҅твръꙁъ о҄уста своꙗ рече· чловѣч꙽скомъ гласомъ· рабъ божии҆ а҅ртемонъ ѧ҅тъ бꙑстъ· нечистꙑи҅мъ комисомъ· и҅ и҅дꙑ въ к҄есарии҅скꙑи҆ градъ· сь҆вꙙꙁанъ прѣданъ бꙑстъ дьвѣма вои҅нома· намъ повелѣ прити къ врът꙽поградоу семоу· о҄ужасенъ же бꙑвъ е҅пискоупъ· о҅ чловѣчьстѣ гласѣ е҅лен҄и· и҅ не и҅мꙑ вѣрꙑ о҅ ст꙯ѣѣмь҆ а҅ртемонѣ· повелѣ вратароу приꙁъвати диꙗ҅кона филеа· и҅ пришъдъшоу ѥ҅моу ѥ҅моу глагола къ н҄емоу е҅пискоупъ· диꙗ҅коне филеа҆· видиши дивиѧѧ сиѧ коꙁꙑ и҅ ѥ҅лени· стоѧштꙙ блиꙁъ града·

[0489] глагола ѥ҅моу диꙗ҅къ· е҅и господи виждѫ· дивь҆но чоудо ти и҅мамъ съповѣдати филеа҆· ѥ҅динъ бо о҅тъ ѥ҅лению҄ чловѣчь҆скомъ гласомъ глагола· ꙗ҅ко преꙁвутеръ и҅ рабъ божии҆ а҅ртемонъ· ѧ҅тъ бꙑвъ нечистꙑмъ комисомъ· и҅детъ въ к҄есариѭ҄·

[0490] и҅ о҄ужастъ о҅бъдръжитъ мꙙ о҅ чловѣчьстѣ гласѣ ѥ҅лене· и҅ а҅ште то тако ѥ҅стъ· то грꙙди вьꙁь҆ми благословь҆ѥ҆ниѥ҆· и҅ и҅ди въ к҄есариѭ҄· съ ѥ҅динѣм꙽ слоугоѭ҄· и҅ и҅спꙑтаи а҅ште то ѥ҅стъ и҅стина· велика бо печаль въ мьнѣ ѥ҅стъ·

[0491] въꙁьмъ же диꙗ҅къ благословь҆ѥ҅ниѥ о҅тъ е҅пискоупа· и҅ помоливъ сꙙ и҅дѣа҅ше пѫть҆мь҆· шъдъ о҄убо въ к҄есариѭ҄· и҅ска꙽ше раба господь҆нꙗ а҅ртемона· бѣа҅ше же свꙙтꙑи вь҆ темници· о҅брѣтъ же и диꙗ҅къ глагола къ н҄емоу· рабе бога вꙑшън҄ѣ꙽го· и҅ пастоуше словесънъи҆хъ о҅вецъ· како нꙑ о҅стави ѥ҅динꙑ· и҅ въпалъ ѥ҅си въ рѫцѣ томител҄и· и҅ ник꙽тоже о҅тъ насъ о҄увѣдѣ· раꙁвѣ ѥ҅ди҆нъ о҅тъ дивии҅хъ животъ глагола е҅пискоупоу· ꙗ҅ко рабъ божии· а҅ртемонъ·

[0492] ѧ҅тъ бꙑвъ комисомъ нечистꙑи҅мъ и҅де въ к҄есариѭ҄· не вѣровавъ же е҅пискоупъ· того ради посъла мꙙ сѣмо· а҅ште и҅стина ѥ҅стъ ѥ҅же слꙑша· великѫ бо печаль҆ и҅матъ о҅ тебѣ· глагола к꙽ н҄емоу свꙙтꙑи а҅ртемонъ· рабе божии филеа· шъдъ вь҆ꙁвѣсти владꙑцѣ моѥ҅моу свꙙтоуо҄умоу е҅пискоупꙋ· да молитъ сꙙ ꙁа мꙙ· да побѣждѫ нечистаа҅го· и҅ хръстоненавидьна꙽го примꙑшл҄ѣѧ· и҅ бѫдѫ съпричꙙстьникъ христосоу· ѥ҅ште бо нѣстъ въпрашаниѥ о҅ мь҆нѣ бꙑло· шъдъ о҄убо вь҆ꙁвѣсти е҅пискоупоу· ꙗ҅ко рабъ божии҆ а҅ртемѡнъ вь҆ тьмници сѣдитъ· и҅ молитъ сꙙ да сꙙ молиши ꙁа н҄ь· е҅пискоупъ же помоли сꙙ глагол҄ꙙ·

[0493] господи їс꙯ хс꙯е иꙁбавивꙑи дании҅ла иꙁ оустъ львовъ· иꙁбавивꙑи три о҅трокꙑ о҅тъ пешть҆нааго о҅гн҄и· цѣсара науходоносора· и҅ꙁбави и҅ и҅ раба своѥ҅го а҅ртемона о҅тъ томителꙗ комиса·

[0494] и҅ даждъ ѥ҅моу побѣдити вь҆са о҄умꙑшл҄ениꙗ҆· ꙗ҅же творитъ на н҄ь· по сътворении҅ же комисоу о҅бꙑченꙑѧ поꙁорꙑ· повелѣ на о҄утрьн҄ии҆ дь҆нь҆ привести раба божиꙗ҆ а҅ртемона· пришъдъшꙋ же ѥ҅моу· комись глагола к н҄емоу· повѣждъ ми старь҆че что ти ѥ҅стъ и҅мꙙ·

[0495] о҅нъ же рече а҅ртемѡнъ· комись҆ рече· тꙑ ли ѥ҅си раꙁоривꙑи и҅ съкроушивꙑи҆ великѫ богꙑн҄ѫ а҅рфемѫ· глагола свꙙтꙑи҆ а҅ртемонъ· а҅ꙁъ ѥ҅смъ· комисъ глагола· повѣждь ми старь҆че како прѣо҅бидѣ силѫ ѥ҅ѧ҆· и҅ не гнѣва сꙙ на тꙙ· васнь рекѫ ти и҅мже милостива ѥ҅стъ· то тѣмь҆ ти ѥ҅стъ дала животъ и҅ не о҄уморила тебе· свꙙтꙑи҆ а҅ртемонъ рече· тебе прѣо҅биждѫ молꙙ сꙙ богоу моѥ҅моу· да побѣждѫ мѫчител҄ьство твоѥ· а҅ ли мрьтвааго того и҅ нѣмаа҅го капишта нѣстъ ми прѣо҅бидѣти· комись҆ глагола· по правьдѣ нарече сꙙ а҅ртемонъ· ꙗ҅коже бо мь҆н҄ѫ то рабъ ѥ҅си богꙑн҄ꙙ а҅ртемидꙑ· и҅ ꙁа н҄еже тождеи҅менитъ ѥ҅си· то тѣмъ ти ѥ҅стъ дала животъ· Свꙙтꙑ а҅ртемонъ глагола· нечистꙑи҆· и҅ непрѣподобь҆нꙑи сꙑне диꙗ҅вол҄ь· о҅мрачене о҄умомъ· а҅ште хоштеши о҄увѣдѣти о҅ и҅мени моѥ҅мъ· то о҄увѣждъ· ꙗ҅ко ѥ҅ште сѫштѫ ми въ ѫ҅тробѣ матерн҄і· о҅бѣштании҅мъ дано бꙑстъ и҅мꙙ моѥ· комисъ рече почти си старость҆ и҅ о҄усрамьꙗи҅ сꙙ сѣдинъ свои҅хъ· и҅ пожьри великоуо҄умоу богоу а҅склипию҄· Мѫченикъ глагола· шесть҆ на десꙙте лѣтъ сътворихъ въ а҅нагность҆ствѣ· почитаѧ кн҄игꙑ божиѧ҆· и҅ дъва десꙙти и҅ о҅смь҆ лѣтъ сътворихъ почитаѧ христосово е҅уа҅гг҄елиѥ· и҅ три лѣта сътворихъ въ преꙁвутеръствѣ о҄учꙙ божиѭ҄ силѫ· и҅ капиштемъ не пожръхъ· а҅ нꙑн҄ѣ ли велиши ми подоб꙽ноуо҄умоу тебѣ нечоувь҆ствъноуо҄умоу бѣсоу пожръти· да а҅ште о҄убо хоштеши да пожьрѫ ѥ҅моу· то и҅дѣвѣ въ црък꙽виште и҅ждеже стои҅тъ богъ твои҆· и҅ пожь҆рѫ ѥ҅моу· Комисъ глагола нъ своѭ҄ славѫ и҅матъ великꙑи҆ богъ а҅склипии҆· и҅ а҅ште не прии҅метъ ть҆мь҆ꙗ҅нь҆наа҅го каждениꙗ ни жрътвъ· то не можеши вь҆нити въ цръкъве· бѣа҅хѫ же въ цръквишти томъ ꙁмиѥ҅ве живѫште· и҅ жърь҆ци ѥ҅дноѭ҄ лѣта сладь҆ка брашна подаꙗ҅хѫ и҅мъ· Глагола свꙙтꙑи· и҅дѣмъ въ црь҆къве· да а҅ште не прииметъ мене· ни дастъ вь҆нити въ црь҆къве· то тъгда ѳь҆мь҆ꙗнъ вьꙁьмъ и҅ жрътвꙑ въꙁдамъ ѥ҅моу· и҅дѫштоу же комисоу и҅ съ народомъ многомъ· и҅ свꙙтоуо҄умоу·

[0496] и҅ приближаѭ҄штоу сꙙ мѫченикоу къ црь҆к꙽виштоу· не сътръпꙙште ꙁвѣриѥ҅ тии҆ силꙑ мѫченика· и҅ славꙑ сѫштꙙѧ҆ на н҄емь҆· свистаниꙗ и҅ мꙙтежꙙ· твораа҅хѫ въ црь҆къвишти· ꙗ҅коже цръквиштоу ꙁꙑбати сꙙ· а҅кꙑ дѫбоу о҅тъ вѣтра ꙁꙑбь҆ѭ҄штоу сꙙ· видѣвъ же комись҆ и҅ народи о҅тъбѣжашꙙ· и҅ глагола комись свꙙтоуо҄умоу· видиши ли старьче ꙗ҅ко велика сила ѥ҅стъ· и҅ не приѥмь҆ѥ҅тъ никогоже вь҆нити беꙁъ ѳь҆миꙗ҅на·

[0497] глагола правь҆дьникъ· повели жърь҆цоу своѥ҅моу да о҅тврꙁетъ црь҆къве· и҅ а҅ꙁъ вь҆нидѫ· тъгда повелѣ комисъ жь҆рьцоу да о҅тврь҆ꙁетъ· и҅нъ же нѣкто жь҆рецъ и҅менемь҆ виталии҆· глагола· мол҄ѫ сꙙ вашеи҆ свѣть҆лѣи власти· не могѫ о҅тврѣсти бесъ ѳь҆мьꙗ҅на и҅ жрьтвꙑ· великъ бо гнѣвъ ѥ҅стъ о҅тъ бога а҅склипиꙗ҆·

[0498] тъгда прии҆мъ жь҆рьцъ ть҆миꙗ҅нъ принесе· и҅ о҅твръꙁъ црькъве а҅биѥ҆ о҅тъбѣже· тъгда глагола комисъ праведь҆никоу· старьче· а҅ште прѣо҅бидиши и҅ можеши вь҆нити вь҆ црь҆къве то вь҆ниди· приближивъшоу же сꙙ ст꙯оуо҄умоу· и҅ сътворивъ христосово ꙁнамениѥ҆ на челѣ своѥ҅мъ· вь҆ниде въ цръкъве· и҅ сташꙙ ꙁвѣриѥ непостѫпь҆ни· помоли же сꙙ свꙙтꙑи глагол҄ꙙ· Благословь҆ѥ҅нъ ѥ҅си господи боже· и҅же рабомъ твоимъ дании҅ломъ съвръгꙑи ꙁмиꙗ· и҅ ꙁмиꙗ҆ о҄убивꙑи҆·

[0499] такожде господи· и҅ при мь҆нѣ грѣшь҆нѣѣмъ твоѥ҅ѭ҄ силоѭ҄· и҅ твои҅мъ божь҆ствомъ ꙁвѣри сиѧ о҄умори· да прославитъ сꙙ имꙙ твоѥ свꙙтоѥ· и҅ꙁлѣꙁошꙙ же ꙁвѣриѥ вънъ црь҆къве повелѣнии҅мъ правь҆дника· и҅ вь҆слѣдьствовашꙙ ѥ҅го· ни ѥ҅д꙽ного о҅тъ чловѣкъ врѣдꙙште· видѣвъше же народи и҅ комисъ ꙁвѣри и҅ꙁлѣꙁъшꙙ вь҆нъ и҅ цръкве· о҅тъбѣгошꙙ· тъгда глагола и҅мъ свꙙтꙑи҆· почто то бѣгаѥ҅те·

[0500] не бои҅те сꙙ сто҅ите· и҅ нꙑнꙗ о҄уꙁь҆рите ꙗ҅ко силоѭ҄ божиѭ҄ и҅ꙁмърѫтъ· начꙙшꙙ же ꙁмиѥ҅ве глаголати чловѣчь҆скꙑ гласꙑ· комисе почто приведе въ градъ сии҆· правьдивааго сего мѫжа да нꙑ погоубитъ· и҅ тꙑ не о҄успѣѥ҅ши ничсоже· Слꙑшавъ же комисъ гласъ ꙁвѣрии· о҄убоꙗ сꙙ· и҅ хотѣа҅ше бѣжати· и҅ глагола мѫченикъ·

[0501] не бои҅ сꙙ бꙑлꙗ· се бо о҄уже и҅ꙁмь҆рѫтъ· въꙁдоунѫ же на н҄ꙙ правь҆дникъ· и҅ падъше прѣдъ ногама ѥ҅го расѣдашꙙ сꙙ· ꙗ҅коже о҅тъ пл҄уска того мьнѣти вь҆сѣмъ ꙗ҅ко громъ бꙑстъ·

[0502] Глагола же свꙙтꙑи҅ а҅ртемонъ видиши ли бꙑлꙗ· чьсти вашꙙ· како силоѭ҄ божиѥ҅ѭ҄ и҅ господа нашего і꙯с хс꙯а и҅ꙁмь҆рѣшꙙ· о҄ужасьнъ же бꙑвъ комисъ ꙗ҅ко беꙁъ жъꙁла и҅ беꙁъ о҅рѫжиꙗ и҅ꙁмори ѧ· бѣахѫ бо въ широтѫ пꙙти лакътъ· а҅ въ длъготѫ два десꙙти ти пꙙти лакътъ·

[0503] Видѣвъ же старѣи҅шина жь҆рь҆чь҆скъ вьꙁдвигъ гласъ великъ глагола· Великъ богъ крьстиꙗньскъ· и҅ велика слава мѫжа сего· ꙗ҅ко твоѥ҅ѭ силоѭ и҅ꙁмори ꙁвѣри сиѧ· припадъ же къ ногама ст꙯ааго глагола· рабе бога живааго мол҄ѫ ти сꙙ не о҅тъстѫпьѭ о҅тъ тебе· ꙁнаменаи҅ мꙙ силоѭ҄ бога твоѥ҅го· да бѫдѫ съврь҆шено о҅вь҆чꙙ стада твоѥ҅го· доселѣ бо прѣлиштаа҅хъ сꙙ· надѣѧ҅ сꙙ на капишта· и҅ на ꙁвѣри сиѧ· о҅тъшъдъшоу же народоу и҅ кнꙙꙁоу· не трь҆пꙙштоу срама· повелѣ свꙙтаа҅го вести на сѫдиште· да прѣдъ народомъ въпрашаѥ҅тъ ѥ҅го· приведеноу же бꙑвъшоу мѫченикоу· глагола к н҄емоу комисъ· тако ми великѫѭ҄ богꙑн҄ѫ а҅ртемѫ· и҅ двоѥнадесꙙтелоучь҆ноѥ сльнь҆це· а҅ште ми не и҅сповѣси коѥ҅ѭ҄ силоѭ҄ и҅ꙁмори нарочитꙑѧ сиѧ ꙁмиѧ· то мѫчѫ тꙙ по вьсѣмъ о҄удомъ· свꙙтꙑи҆ а҅ртемонъ глагола силоѭ҄ христосовоѭ҄· и҅ рафаи҅ла а҅рхагг҄ела ꙁвѣри сиѧ и҅ꙁморихъ· комисъ глагола распꙙтꙑи нашимъ родомъ· ѥ҅да можетъ силѫ и҅мѣти·

[0504] Свꙙтꙑи а҅ртемонъ глагола· о҅мрачене о҄умомъ· ꙁмиѥ҆ о҅бьветь҆шавьшіꙗ· рабе дь҆бри о҅гн҄ьнꙑѧ· ѥ҅ште ли сꙙ о҅тъмештеши не хотꙙ слꙑшати· ꙗ҅ко силоѭ҄ божиѥ҅ѭ҄ ꙁвѣриѥ и҅ꙁмьрѣшꙙ· тъгда повелѣ комисъ· желѣꙁнъ о҅дрь҆ць҆ раждешти· и҅ о҅тъ пльтии ѥ҅го о҄удꙑ о҅търѣꙁовати·

[0505] и҅ глагола к꙽ н҄емоу комись· видиши ли старче· како пльти твоѧ нꙑн҄ѣ трошꙙтъ сꙙ огн҄емъ· правьдни҆къ же вь҆ꙁь҆рѣвъ на небо глагола·

[0506] господи исоу хрь҆сте не прости нечістааго комиса· ѥ҅лма дръꙁнѫ на мꙙ се сътворити ми· нъ виждъ господи· ꙗ҅ко и҅мене твоѥ҅го ради се приѥ҅мь҆ѭ҄· даждъ ми о҄убо тръпѣниѥ· да до конь҆ца о҅срамитъ сꙙ·

[0507] о҄услꙑши боже молитвꙑ раба своѥ҅го· и҅ мол҄ениꙗ моѥ҅го господи савао҅ѳ꙽· ꙗ҅ко тꙑ ѥ҅си богъ ѥ҅динъ надъ вь҆сѣми цѣсарь҆ствиими насел҄енꙑѧ· тꙑ бо ѥ҅си сътворилъ господи небо и҅ ꙁемь҆ѭ҄·

[0508] и҅ вь҆се чоудимоѥ подъ небесемь҆· и҅ господь ѥ҅си вьсѣмь҆ и҅ нѣстъ никтоже противꙙи сꙙ тебѣ· милостиѭ҄ твоѥ҅ѭ҄ господи съпаси мꙙ· тꙑ бо о҅свꙙти о҅браꙁъ о҅трока своѥ҅го ꙁаклана бе ꙁълобꙑ а҅вел҄а· и҅ о҄управи на вꙑсотѫ· въꙁводꙙ въгодь҆ника своѥ҅го е҆нѡ҄ха· съвръши же к҄ивотъ и҆ съхрани прѣподобь҆нааго ноꙗ҆· въꙁвꙑши же благословь҆ѥ҅нии҅мъ чистителꙗ мелхиседека· и҅ жрътвами и҅скоушенааго прослави а҅враа҅ма· о҄умножи же о҅ сѣмени чꙙдъ славънааго їа҅кова· и҅ꙁъхвати же и҅ꙁъ о҅гн҄ѣ палꙙшта любострань҆нааго лота· крѣпькааго же трь҆пѣнии҅мъ оублажилъ ѥси їѡ҄ва· твоѥѭ҄ же вол҄еѭ҄ въꙁдръжаниімъ їѡ҄сифъ пльтьнꙑѧ побѣді страсти· вь҆ꙁвеличи сꙙ на врагꙑ доброчьстиѥмъ· въгодьникъ твои моӱси· тако вьси въправьдивъше сꙙ· хвалꙙтъ тебе прославь҆шааго ѧ бога· и҅ а҅ꙁъ господи боже мои҆ твои рабъ мол҄ѫ ти сꙙ· помилоуи҅ мꙙ твоѥ҅ѭ҄ милостиѭ҄· и҅ помоꙁи мі своѥ҅ѭ҄ силоѭ· и҅ то глагол҄ѫштоу правь҆дь҆никоу· ѥ҅дина о҅тъ мь҆нии҆ сѫштиихъ въ лао҅дик҄ии҆· вь҆ пискоупи градѣ· и҅слѣдивъши въ слѣдъ ѥ҅го приде въ к҄есариѭ҄· и пришъдъши посрѣдоу народа· припаде къ ногама свꙙтааго мѫченика· и҅ лиꙁааше ноꙁѣ ѥ҅го· и҅ став꙽ши противѫ комісоу гласомъ чловѣчь҆скомъ глагола·

[0509] скврь҆нь҆ниче и҅ неподобь҆ниче· сꙑне диꙗ҅вол҄ь· подроуже о҅гню· ѫ҅жико ть҆мѣ· поч꙽то мѫчиши тако соуровѣ· раба божиꙗ а҅ртемона· се бо мь҆нѣ дивию҄моу животоу въ поустꙑн҄и живъшꙋ· нꙑн҄ѣ же мѫжемъ симъ посълана бꙑхъ въ градъ· дь҆несь҆ же дъва дьни ѥ҅ста о҅тън҄елиже и҅ꙁидохъ и҅ꙁ града е҅пискоупь҆ꙗ· вь҆ꙁискаѭ҄шти и҅слѣдꙙшти моѥ҅го господина· доухомь бо свꙙтꙑи҅мъ ноудима ѥ҅смъ· о҅бличити ти ꙁълꙑѧ҆ мꙑсли· се же вѣдꙑ бѫди бꙑл҄ꙗ· ꙗ҅ко рабъ божии҆ а҅ртемонъ· о҅тъмь҆штенъ бѫдетъ· дь҆вѣ бо птици въвръжете тꙙ въ клокоштѫштъ конобъ· и҅ пль҆ти твоѧ вь҆сꙙ съвь҆рꙙтъ и҅ сокомъ сꙙ сътворꙙтъ· ꙗ҅ко правь҆дьна мѫжа и҅ прѣподобьна христосова· тако соуровѣ мѫчилъ ѥ҅си· раꙁгнѣвавъ же сꙙ комисъ· ꙗ҅ко дивиимъ животомъ слꙑшитъ· повелѣ вои҅номъ свои҅мъ· да прободѫтъ ѭ҄· о҅на же велми о҅тъскочивъши иꙁиде вь҆ слѣдъ състольника кнꙙжа· и҅ а҅биѥ и҅ꙁдꙑха· печаленъ же бꙑвъ комисъ о҅ бꙑвъшии҅мъ· въставъ о҅тъ сѫдишта и҅де въ преторъ· и҅ на о҄утрь҆н҄ии дьнь҆ повелѣ сътворити конобъ· и҅ в꙽ложити вь нь пь҆целъ и҅ раꙁварити ї· и҅ съвꙙꙁавъше ст꙯аа҅го а҅ртемона стръмоглавь҆· въврѣшти и вь҆ нь҆· да въскорѣ и҅ꙁбѫдетъ ѥ҅го· пришъдъшꙙ же слоугꙑ глаголашꙙ комисоу· ꙗ҅коже повелѣ сътворихомъ· клокоштетъ конобъ и҅ вънъ соваатъ· не и҅мъ же и҅мъ вѣрꙑ комисъ· глагола и҅дѣмъ да видимъ дѣло· и҅ тако да приведенъ бѫдетъ сѣдинавꙑи старь҆цъ· сѣдꙙштоу же комисоу на колесници· и҅ приближаѭ҄штоу сꙙ ѥ҅мꙋ къ конобоу· напрасно сь҆ небесе придоста дъва а҅гг҄ела въ о҅браꙁѣ о҅рълоу· и҅ похвативъша комиса о҅тъ колесницꙙ въвръгоста и въ конобъ· и҅ велми съвь҆рѣ ꙗ҅коже ни кости ѥ҅го о҅брѣсти сꙙ· бѣа҅ше же свꙙтꙑи молꙙ сꙙ и҅ прѣклонивъ колѣнѣ· тако глаголааше г꙯и тꙑ моѥ прибѣжиште ѥ҅си· о҅тъ скръби о҅дръжꙙштꙙѧ҅ мꙙ· и҅ тꙑ господи и҅стръгꙑи ноꙁѣ мои о҅тъ сѣти ловꙙштии҅хъ мꙙ· видѣвъше же вои҅ни и҅ вь҆сь народъ бꙑвъшеѥ҆· о҅тъбѣжашꙙ· и҅ о҅ста свꙙтꙑи҆ ѥ҅динъ на н҄емъже бѣ мѣстѣ·

[0510] тъгда свꙙтꙑи прѣклонивъ колѣнѣ· и҅ помоли сꙙ на мѣстѣ томъ· и҅ и҅скꙑпѣ множьство водъ много· Пришьдъ же жь҆рецъ виталии҆· глагола блаженоуоумоу мѫченикоу· правьденъ сѫдъ божии҆· ꙗ҅ко не дастъ прѣподобьноуо҄умоу своѥ҅моу видѣти и҅сть҆лѣниꙗ҆· даждъ и҅ мьнѣ годподі бан҄ѫ бесть҆лѣнь҆нѫѭ҄· и҅ моли сꙙ ꙁа мꙙ да и҅ꙁбѫдѫ грѣхъ мои҅хъ· и҅ бѫдѫ ѥ҅моу и҅стинънꙑи҆ робичиштъ· не о҅тъстѫпьѭ҄ отъ тебе· ни о҅тъ раꙁоума хрисостова· хотꙙштоу же кръстити сꙙ виталию҄· дъва мѫжа въ бѣлахъ риꙁахъ сьнидоста къ водѣ· и҅ въꙁложиста рѫцѣ свои на главѫ ѥ҅го·

[0511] и҅ о҅свѣтиста и҆· свꙙтꙑи҅ же а҅ртемонъ стоꙗ҅ше посрѣдѣ и҅хъ· и҅ и҅ꙁъходꙙштоу виталиӱ и҅ꙁ водꙑ· подастъ ѥ҅моу рѫкѫ мѫченикъ· виталии҅ же поꙗ҅ше глагол҄ꙙ· господь҆ свѣтител҄ь мои и҅ съпасъ мои҆· кого о҄убоѭ҄ сꙙ· въ тѫ же ноштъ гласъ бꙑстъ сь҆ небесе глаголꙙ· рабе вꙑшьн҄ѣа҅го и҅ съпричꙙсть҆ниче христовъ а҅ртемоне· и҅ꙁиди и҅ꙁ града того и҅ и҅ди въ а҅сиѭ҄· на мѣсто рекомоѥ вули· ѥ҅же ѥ҅стъ при мори· тоу бо о҅брꙙштеши а҅леѯандра· и҅ ѥ҅го матере пурониѭ҄· посълана бо ѥ҅ста и҅ та тамо· и҅ бѫдеши и҅ тꙑ о҅чиштаѧ многꙑ о҅тъ бѣсъ· и҅ о҅тъ ѧ҅ꙁь҆ раꙁличь҆нꙑи҅хъ· тебѣ бо тоу ѥ҅стъ дано прославити сꙙ чловѣкꙑ· мноꙁи бо прѣль҆штени бꙑшꙙ тоу не вѣдѫште славꙑ христосовꙑ· о҄утроу же бꙑвъшоу вь҆си сь҆нидошꙙ сꙙ крь҆штении҆· и҅ прии҅мъ блаженꙑи хлѣбъ и҅ раꙁломивъ· и҅ чашѫ налиꙗвъ дастъ и҅мъ глаголꙙ· сии хлѣбъ тѣло ѥ҅стъ христосово· и҅ чашѫ· се крь҆вь ѥ҅стъ пролиꙗ҅наꙗ ꙁа нашꙙ доушꙙ· блюдѣте сꙙ чꙙда· да никтоже васъ о҅тълѫчитъ о҅тъ любь҆ве христосовꙑ· твръдѣ стои҅те· мь҆нѣ бо повелѣно ѥ҅стъ и҅ти въ а҅сиѭ҄· Слꙑшавъ же е҅пискоупъ а҅натолии҆ к҄есарии҅скаго града ꙗ҅ко кръстишꙙ сꙙ о҅ть҆ н҄его мноꙁи· и҅ а҅ко о҄учитъ словеси и҅стиньноуо҄умоу· и҅ꙁъшъдъ и҅ꙁъ црь҆къве съ народомъ многомъ· и҅де къ правь҆дникоу а҅ртемоу цѣловатъ ѥ҅го· и҅ потомь҆ помоли сꙙ е҅пискоупъ съ свꙙтꙑи҅мъ· и҅ о҄украсишꙙ мѣсто то· и҅ждеже бѣ мѫченикъ пострадалъ· и҅ сътворишꙙ цръкъве· и҅ многꙑ кръштенꙑѧ о҅тъ мѫченика· постави попꙑ и҅ диꙗ҅кꙑ· и҅ виталиꙗ҆ постави е҅пискоупа· и҅ дастъ ѥ҅моу палестинъскꙑѧ странꙑ· нарече же мѣстоу томоу и҅мꙙ жърьцемъ· и҅ мь҆нѣ бѫдетъ страдати подроужиꙗ и волꙙ своѥѧ· а҅ твоѭ̑ шиѭ̑ брадвиѭ̑ о҅тъсѣкнетъ· къ семоу на ꙁеми ми бесѣдоуѥши и҅ прѣдъ двьрьми клѣти моѥѧ· а҅ сь небесе ꙁꙙть о҅бѣштаваѥ҅ши ми привести· то коѥ ѥ҅стъство небесънꙑихъ брака желѣѥ· вь҆са небесънаа доухове сѫтъ бес пльти·

[0512] ҅И а҅гг҄елъ о҅тъвѣшта· пльть҆нꙑи҅хъ дѣлма и҅ беспльть҆нꙑи҅хъ сꙑнъ вꙑшь҆нꙗго наречетъ сꙙ· дѣвица рече о҅тъкѫдоу ꙋбо и҅матъ о҅ть҆ца и҅мѣти· о҅тъ мене хотꙙи҅ сꙙ ꙗ҅коже глагол҄еши родити· и҅ а҅гг҄елъ о҅тъвѣшта· се то ти ѥстъ дивно и҅ мѫжа не ꙁнаѥ҅ши· и҅ родиши ѥ҅гоже глагол҄ѫ·

[0513] и҅ сиротоѭ̑ дѣтишть҆ не бѫдетъ· и҅ и҅ꙁ ѫтробꙑ твоѥѧ и҅ꙁидетъ· и҅ двьрии не врѣдитъ· и҅ дѣвицеѭ̑ пакꙑ бꙑти не погоубиши· и҅ дои҅ти имаши родивъшааго сꙙ· и҅ бога и҅сповѣси отъ тебе родивъшааго сꙙ· и҅ на рѫкоу носити и҅маши младеништь· и҅ на херовимѣ и о̑уꙁьриши· семоу бо о҅тъ тебе родивъшоуꙋмоу сꙙ дѣвице· дастъ г꙯ь богъ столъ давꙑда о҅тьца ѥ҅го· и҅ цѣсарьствоу ѥ҅го не бѫдетъ конь҆ца·

[0514] Дѣвица о҅тъвѣшта· и҅ не хотꙙ глагол҄ꙙ и҅ тꙑ съблаꙁни сꙙ· твоꙗ о̑уста тебе оглаголашꙙ· свои о̑устьнѣ тебѣ бꙑста о҅бличениѥ· тократь҆ глагола·

[0515] сꙑнъ вꙑшьнꙗго наречетъ сꙙ родꙙи҅ сꙙ· а҅ нꙑнꙗ глагол҄еши сꙑнъ дауидовъ· ч꙽то се слово· ѥ҅гда хоштеши мои о̑умъ на небеса вьꙁнесеши· и҅ ѥгда хоштеши на ꙁемь҆ѭ̑ сь҆несеши· коѥ҅моу вѣрѫ и҅мѫ· прь҆воуꙋмоу ли и҅ли вътороуо̑умоу реченоуоумꙋ·

[0516] глагол҄еши бо· ꙗ҅ко дастъ ѥ҅моу г꙯ь богъ столъ дауи҅да о҅ть҆ца ѥ҅го· и҅ цѣсарь҆ствꙋ ѥ҅го не бѫдетъ коньца· Никтоже вь цѣсарихъ бꙑстъ бе съмрьти· Никтоже о҅бьштааго конь҆ца о̑убѣжа· вь҆сꙙ прѣставь҆ꙗтъ владꙑка бесъмрь҆тьнꙑи҆· вь҆сѣхъ и҅ꙁмрь҆мьрѫтъ чръвьѥ· ник꙽тоже о҅тъ цѣсарь вратъ а҅довъ о̑убѣжа·

[0517] никтоже того прѣскочи сѣтии· никтоже того мрѣжь гонеꙁнѫ· Ни сао̑улъ пръвꙑи поновивꙑи цѣсарьскꙑи҆ вѣнь҆ць· ни дауи҅дъ рогомъ ꙗ҅вьѥ҅нꙑи достои҅нъ цѣсарьствию̑ нареченъ· ни самоуил҄ь и҅же цѣсаремъ о҅ть҆ць҆ масломъ дрѣвѣнꙑи҅мъ поꙁнаваѧи҅ недостои҅на· ни соломѡ̑нъ прѣмѫдрꙑи· и҅же ножемъ о҅бличи ꙁаꙁора лъжꙙ· ни е҅ꙁек҄иꙗ҅ и҅же слъꙁами въꙁврати съмрь҆ти нарѣчиѥ· то како мои сꙑнъ цѣсарьствовати и҅мать҆ вь вѣкꙑ· ҅И а҅гг҄елъ о҅тъвѣшта· се бо то ти ѥ҅стъ мариѥ҆ дивно и҅ таи҅но· ꙗ҅ко вь҆си о̑умрѣшꙙ а҅ твои҆ сꙑнъ съмрь҆ть҆ побѣдитъ· мрътвꙑѧ въставитъ· гробꙑ о҅тврь҆ꙁетъ· а҅довꙑ клоучꙙ съкроушитъ· многа тѣлеса о̑умъръшиихъ вь҆скрѣситъ· о҅тъ бесъмрьть҆на бо родивъ сꙙ съмрьть҆ о̑уморитъ· не моꙁи не вѣровати да не въ винѫ въпадеши· о҅ н҄емъ бо глагол҄ѫ· о̑уже въ твоѭ̑ ѫ҅тробѫ слꙑшании҆мъ въскочи· твоѥѧ҆ ѫ҅тробꙑ поновьѥ҅ниꙗ творꙙ· ҅И дѣвица рече· да ти ѥ҅моу вѣрѫ и҅мѫ· пръвоѥ ми о҅бличи· како и҅ сꙑнъ вꙑшь҆н҄ꙗго и҅ сꙑнъ дауидовъ·

[0518] ѥ҅же о҅тъ мене хоштетъ сꙙ ꙗ҅коже глагол҄еши родити сꙙ на ꙁеми· ѥ҅моуже мѣниши бꙑти беꙁъ о҅ть҆ца· то како дъва о҅ть҆ца нарече· и҅ а҅гг҄елъ рече прь҆воѥ҆ вꙑкни ти тъгда пь҆ри сꙙ· ѥ҅гда ти рекѫ сꙑнъ вꙑшь҆н҄ꙗго· прѣжде вѣкъ бе страсти родивъшааго·

[0519] о҅ть҆ца наꙁнаменахъ· ѥ҅гда рекѫ сꙑнъ дауидовъ· пон҄е тꙑ ѥ҅си о҅тъ о҅тьца дауи҅дова тѣмь глаголахъ· прии҅мши и҅ꙁвѣсто слово бесѣдꙑ моѥ҅ѧ храни· и҅ а҅ꙁъ бо робъ того ѥ҅смъ· ѥ҅гоже тꙑ и҅маши ꙁь҆рѣти а҅кꙑ бога вь҆ себѣ дѣлаѭ̑шта· и҅ поуштенꙑи҆ к н҄еи а҅ггелъ сице бесѣдовавъ о҅стави ѭ̑·

[0520] ҅И мариꙗ вь҆ себѣ си раꙁмꙑшлꙗше· повѣдѣ ли се їѡ̑сифоу· и҅ли паче съкрꙑѭ̑ таи҅ноѥ се· е҅да бѫдетъ сълъгалъ приходивꙑи҆· почто ми гнѣвити ѧ҅ꙁꙑкъ старцоу· и҅ ꙗ҅коже сего сумь҆нѣа҅ше сꙙ· ѫ҅троба дьмѣ꙽ше сꙙ· и҅ младеништь ѫ҅трь҆ движаа҅ше сꙙ· мариꙗ҅ же ч꙽то сътворити не о̑умѣа҅ше· многꙑ риꙁꙑ на ѫ҅тробѣ полагаѭ̑шти·

[0521] їѡ̑сифа гонеꙁнѫти хотѣаше· нъ не можа꙽ше града о̑укрꙑти връхоу горꙑ стоѧ҅шта· їѡ̑сифа тъкнѫ видѣниѥ ѫ҅тробꙑ· и҅ и҅ꙁ꙽ница вь҆ꙁираѧ дѣвичѫ ѫ҅тробѫ съмотрѣ꙽ше· въпрашати хотѣа҅ше· тоже мльчати ѥ҅моу ноужда бѣаше· и҅ оу҅крꙑти хотѣа҅ше а҅кꙑ продавъшоуо̑умоу дѣвъства съсѫдъ· тоже пръваꙗ жиꙁнь ставь҆ꙗше· да о̑уже своѭ̑ доушѫ печалиѭ̑ томь҆ꙗ҅ше· ҆Ѡ горе мьнѣ рече· что сътворѫ а҅ꙁъ· лице дѣвиче· ходъ дѣвичъ· о҅чи дѣвичи· о҅склабь҆ѥ҅ниѥ дѣвиче· бесѣда дѣвича· а҅ ѫ҅троба не дѣвича· нъ матерѣ· не могѫ тръпѣти· да ꙗ҅вь҆ѭ̑ дѣло· таче а҅ште о҅бличѫ мариѭ̑· срамъ о҅бь҆шть· въꙁъпь҆ѭ̑ ли ꙁовꙑ то боѭ̑ сꙙ· ѥ҅да како бе сѣмене дѣтиштоу о҅бадител҄ь бѫдѫ· нѣ никтоже дѣтиштꙋ о҅бадител҄ь· ѥ҅л꙽ма не и҅матъ родꙙи҅ сꙙ вь҆сѣа҅въшаа҅го и҆· въсѣко ми ѥ҅стъ и҅ глаголати и҅ мльчати бѣда· ч꙽то о̑убо сътворѫ приꙁъвавъ ли въпрашаѭ̑· и҅ли прѣжде въпрошениꙗ о҅бличѫ· нъ писаниѥ҆ сь҆вѣдѣтел҄ьствоуѥ҅тъ глагол҄ꙙ· о҅бличи а҅ да не сътвори· въꙁъвавъ ѭ гнѣвъномъ лицемъ· сѫди въ ѫ҅тробѣ сѫштоуꙋмоу· сѫдии сѣдѣа҅ше· повѣждъ ми рече ѡ̑ мариѥ҆· что се бꙑстъ не потаи҆ мене ѥ҅же ти сꙙ сълоучи· нѣ сьде никогоже сеѧ бесѣдꙑ слꙑшꙙ· вѣдѣ хранити таи҅ноѥ҅· никомоуже сего нѣ слꙑшати· тъчьѭ̑ мь҆нѣ ѥ҅дномоу повѣждъ·

[0522] о҅тъкѫдоу се ѥ҅стъ· семоу о҅ть҆ца покажи ми· да тꙙ проштѫ грѣха· милости бо достои҅на бѫдеши· а҅кꙑ помꙑсломъ прѣдолѣна жена· Тъгда чистаꙗ дѣвица мариꙗ· плачѫшти сꙙ рече· а҅ште о҅ть҆ца семоу и҅штеши· не и҅маши никде о҅брѣсти· и а҅ште сиротѫ мь҆ниши то и того о҅тъпаде· їѡ̑сиф꙽ рече· и҅ сълъгати мариꙗ не можааше· како бо ни сирота можетъ бꙑти ни о҅тьца и҅мѣти· мариꙗ рече· а҅ште и҅стинѫ повѣдѣ не и҅меши ми вѣрꙑ· ѫ҅тробꙑ ꙁьриши· а҅ таштааго сꙙ вь҆ н҄еи҆ не видиши· чрѣво съмотриши а҅ не помꙑслиши· о҅тъ ѫ҅тробꙑ прѣжде дь҆нь҆ницꙙ о҅тъ о҅ть҆ца родивъша сꙙ тоу живѫшта· а҅ште ти повѣдѣ ѥ҅же глагола а҅гг҄елъ· речеши сама сꙙ послоухъ себѣ твориши· твоѥ послоушь҆ство нѣстъ и҅стинъно· приведи кто слꙑша кто ли тоу стоꙗ· приведи и҅стинънꙑ послоухꙑ· а҅ште сего и҅штеши николиже не о҅брꙙштеши·

[0523] ѥ҅динъ бо ѥ҅динѣмъ къ ѥ҅днои҆ поуштенъ бꙑстъ· и҅ ѥ҅дного родꙙштааго сꙙ дѣл҄ьма· ѥ҅динои҆ глагола· не бѣ никогоже· а҅ште ли бꙑ кто бꙑлъ· то раждаѥ҅моуо̑умоу сꙙ о̑уто бꙑ хотѣлъ о҅тьцъ бꙑти·

[0524] ҅И ꙗ҅коже не ѧ вѣрꙑ дѣвици· ꙁоумѣвъши жена· мариꙗ въ и҅нѫ мꙑсль приде· ти и не хотꙙшти рече· ѥ҅лми ꙁѣло неи҅ꙁвѣста ѥ҅смъ· ти по и҅стинѣ ѫ҅троба мꙙ прѣдаѥ҆· ѣтиштъ мꙙ о҅бавь҆ꙗѥ въ ѫ҅тробѣ скачꙙ· почто паче сама гнѣвл҄ѫ їѡ̑сифа· да ꙁаражѫ млъчаниѥмъ о҅тъвѣштаниѥ҆· да съвꙙжѫ млъчании҅мъ о̑устьнѣ· ти съ агг҄еломъ невидимо съпь҆рѫ сꙙ· Къде си нꙑн҄ꙗ ѥ҅си и҅же радоуи҅ сꙙ мьнѣ глагола· въ кꙑи҅хъ мѣстѣхъ живеши повѣждъ· да тамо придѫ·

[0525] ти о҅бѣшѫ сꙙ вꙑи твоѥ҅и҆· дондеже пришъдъ и҅ꙁвѣсто сътвориши їѡ̑сифоу· чии сꙑнъ се· иже въ моѥѧ ѫ҅тробꙑ постел҄и и҅граѥ· не могѫ старь҆ца ꙁь҆рѣти подъ обѫꙁомъ коуꙗ҅ѭ̑шта· а҅ тꙑ кде моудиши не вѣдѣ· приди ти ꙁа мꙙ пь҆ри сꙙ· Си марии҆ глагол҄ѫшти скоро а҅гг҄елъ къ їѡ̑сифоу приде· и҅ и҅ꙁвѣстивъ слово и҅ꙁгънати дѣвицѫ стави· не бои҅ сꙙ їѡ̑сифе· приѧ женѫ си· не бракоу о҅бь҆штънѫ· нъ божии҅хъ таи҅нъ строи҅нѫ·

[0526] женѫ ти мѣн҄ѫ нъ о҅ть҆ць нѣси· о҅ть҆ца на ꙁеми не и҅шти· ни на небеси матери· вьсего бо сиротъства ѥ҅стъство и҅ꙁбꙑ· ѥ҅динъ бо о҅тъ ѥ҅дного· ѥ҅дноѭ̑ прѣжде вѣка роди сꙙ· и҅ пакꙑ ѥ҅динъ о҅тъ ѥ҅диноѧ· ꙗ҅коже вѣстъ ѥ҅динъ раждаѥ҅тъ сꙙ·

[0527] Не сътѫжи марии҆· не сътвори печали ѥ҅же о҅тъ мариѧ· не и҅шти како да не тебе врѣдитъ свѣтъ· ме мꙙти ковьчегомъ· да не кладеши ѥ҅же вь҆ н҄емъ· бес порока съсѫдъ· бе скврънꙑ хлѣвина· беꙁъ въꙁмѫштениꙗ стьклѣница· беꙁъ сѣмене порождениѥ҆· беꙁ невѣсть҆ства дѣвица· беꙁъ чрътога чистаꙗ· беꙁъ о҅тъсѣчениꙗ҆ камꙑ· ꙁаключенъ градъ· и҅сточь҆никъ печать҆лѣнъ· несѣта н҄ива· несаждена лоꙁа· несъповѣдомо чоудо· неи҅ꙁоумѣѥ҅мо рождениѥ҆· а҅ште ли не вѣроуѥ҅ши ми глагол҄ѫштоуо̑умоу ти· врѣмене рождению̑ пожьди· да а҅ште вь҆стен҄етъ и҅ли въплачетъ сꙙ мариꙗ҆· а҅кꙑ и҅нꙑ женꙑ· чловѣкъ ѥ҅стъ а҅ не богъ пльтиѭ̑· о҅тъ мариѧ родꙙи҅ сꙙ· ҅И їѡ̑сифъ о҅тъвѣшта· а҅ште се сице ѥ҅же глагол҄еши ѡ̑ а҅гг҄еле· въскѫѭ̑ раꙁгнѣвашꙙ сꙙ ѧ҅ꙁꙑци· и҅ людиѥ поо̑учишꙙ сꙙ тъштетънꙑи҅мъ· и҅ а҅гг҄елъ рече·

[0528] а҅ште хоштеши навꙑкнѫти скоро навꙑкъни· господь҆ бо рече къ родꙙшто̑уоумоу сꙙ· сꙑнъ ми ѥ҅си а҅ꙁъ дь҆несь҆ родихъ тꙙ· ꙗ҅ко томоу подобаатъ слава и҅ дръжава·

[0529] чь҆сть҆ и҅ поклан҄ꙗниѥ· нꙑнꙗ· и҅ присно и҅ вь вѣкꙑ вѣкомъ а҅мин ⁘  ст꙯ааго їѡ̑ана ꙁлатоо̑устаа҅го слово на благовѣштениѥ богородици· Пакꙑ радости благовѣштениѥ· пакꙑ свободѣ вь҆ꙁвѣштениѥ· пакꙑ въꙁваниѥ҆ пакꙑ въꙁвраштениѥ҆· пакꙑ веселиѥ· пакꙑ работꙑ и҅ꙁбавьѥниѥ҆· а҅гг҄елъ съ дѣвоѭ̑ глагол҄етъ· пон҄еже къ женѣ глагола ꙁмиꙗ҆· въ шестъи҆ мѣсꙙцъ рече посъланъ бꙑстъ а҅гг҄елъ гаурии҅лъ о҅тъ бога· къ дѣвици о҅брѫченѣ мѫжоу· посъланъ бꙑстъ гаурии҅лъ въꙁвѣститъ вьсемоу мироу съпасениꙗ҆·

[0530] посъланъ бꙑстъ гаурилъ· носꙙ а҅дамоу наѱаниѥ҆ въꙁъваниꙗ҆· посъланъ бꙑстъ гаурии҅лъ къ дѣвици· да нечь҆сть жень҆ска родоу· вь чьсть҆ о҅братитъ· посъланъ бꙑстъ гаурии҅лъ· подобь҆нь о̑уготовати чистоуо̑умоу женихоу чрътогъ· посъланъ бꙑстъ гаурии҅лъ· о҅брѫчити съꙁъданиѥ҆· съꙁъдавъшоуо̑умоу ѥ· посъланъ бꙑстъ гаурии҅лъ· къ доушевьнѣи҆ полатѣ·

[0531] цѣсара а҅гг҄еломъ· посланъ бꙑстъ гаурии҅лъ къ дѣвици о҅брѫченѣи їѡ̑сифови· блюдомѣ же и҅соусови· посъланъ бꙑстъ рабъ беспльтьнь· къ рабѣ непорочьнѣ· посъланъ бꙑстъ свободь҆ о҅тъ грѣха· къ не приѥмь҆ѭ̑штии и҅стьлѣниꙗ҆· посъланъ свѣтило въꙁвѣштаѧ слъньце правьдьноѥ· посъланъ бꙑстъ о̑утро и҅дꙑ прѣдъ свѣтомъ дьньнꙑим·

[0532] посъланъ бꙑстъ гаурии҅лъ· вь҆ꙁвѣштаѧ сѫштааго вь҆ нѣдрѣхъ о҅тъчихъ· и҅ на рѫкоу матерню· посъланъ бꙑстъ гаурилъ съкаꙁати сѫштааго на прѣстолѣ· и҅ въ врь҆тьпѣ· посъланъ бꙑстъ гауриїлъ· въꙁвѣштаѧ цѣсарь҆ско таиноѥ ꙁнаѥ҅моѥ҆· а҅ не и҅спꙑтаѥ҅мо· таи҅ноѥ клан҄ꙗѥ҅мо· а҅ не прѣмѣримо· таи҅ноѥ богословесь҆ствоуѥ҅мо· а҅ не и҅спꙑтаѥ҅мо· таи҅но и҅сповѣдаѥ҅мо· а҅ не мѣримо· Въ шестꙑи мѣсꙙцъ посъланъ бꙑстъ гаурии҅лъ къ дѣвици· кꙑи҅ же мѣсꙙцъ шестꙑи҆· и҅ глагол҄етъ· кꙑи҆· о҅ть҆н҄елиже е҅лисавеѳь приѧ҅тъ благовѣштениѥ҆· о҅тън҄елиже ꙁачꙙтъ їѡ̑а҅на· о҅тъкѫдоу же се о̑убо ꙗ҅вѣ· да съкажетъ ти самъ а҅рхагг҄елъ глагол҄ꙙ къ дѣвици· и҅ се рече е҅лисавеѳь҆ ѫ҅жика твоꙗ· и҅ та ꙁачꙙтъ сꙑнъ· и҅ се ѥ҅и ѥ҅стъ мѣсꙙцъ шестъи·

[0533] нарицаѥ҅мѣи бꙑвъши неплодь҆ви· Въ шестꙑи҅ мѣсꙙцъ глагола· се бо ѥ҅стъ шестꙑи мѣсꙙць҆· ꙁачꙙтию̑ їѡ̑а҅новоу· подобаа҅ше бо варити вои҅ноу воѥводѫ· подоба꙽ше прѣжде прити вѣсть҆никоу· прѣдъ господь҆н҄емъ пришъствиѥмъ· Въ шестꙑи҅ о̑убо мѣсꙙцъ посъланъ бꙑстъ а҅гг҄елъ гаврии҅лъ къ дѣвици· о҅брѫченѣ мѫжоу а҅ не прилѣп꙽нѣ· порѫченѣ їѡ̑сифоу· а҅ хранимѣ їсоусоу· чъсо ради порѫченѣ· да не въскорѣ раꙁоумѣѥ҅тъ ль҆сть҆ць҆ таи҅нꙑ·

[0534] ꙗ҅ко бо и҅ꙁ дѣвицꙙ и҅ꙁити цр꙯ю· вѣдѣа҅ше лѫкавънꙑи҆· и҅ тъ бо и҅саиѥ҅вꙑ гласꙑ слꙑшааше· ѥ҅же рече· се дѣвица вь҆ чрѣвѣ ꙁачь҆нетъ и҅ родитъ сн꙯ъ· и҅ вь҆сачь҆скꙑ блюдѣа҅ше· въꙁглашенꙑихъ о҅ дѣвици· да ѥ҅гда почоуѥ҅тъ· ꙗ҅ко съконьчаѥ҅тъ сꙙ таи҅ноѥ҅ се· то приготовитъ пророкъ· да того ради владꙑка· и҅с порѫченꙑѧ и҅ꙁиде· да ль҆сть҆ца о̑утаи҅тъ сꙙ· порѫченаа бо и҅номоу повинъна ѥ҅стъ· Въ шестꙑи мѣсꙙцъ посъланъ бꙑстъ гаурии҅лъ а҅рхагг҄елъ·

[0535] къ дѣвици о҅брѫченѣ мѫжоу· ѥ҅моуже и҅мꙙ їѡ̑сифъ· слꙑши о̑убо что ти о҅ семъ мѫжи· и҅ о҅ дѣвици что ти пророкъ рече·

[0536] дадꙙтъ сꙙ рече ꙁапечать҆лѣнꙑѧ҆ кн҄игꙑ· мѫжоу вѣдѫштоу писмена· что же сѫтъ ꙁнаменанꙑѧ҅ тꙑ кн҄игꙑ· непореченаꙗ дѣвица· цѣмъ же данꙑ бѫдѫтъ· свꙙтителꙑ ꙗ҅вѣ ꙗ҅ко· комоу же се·

[0537] не семоу ли дрѣводѣл҄и їѡ̑сифоу· Сь бо їѡ̑сифъ братиꙗ чь҆стъномъ браком꙽ женивъ сꙙ прѣжде· и҅ родивъ сꙑнꙑ страда подроужиꙗ· и҅ живѣа҅ше въ чистотѣ· питаѧ дѣти своѧ въ накаꙁании и҅ о̑учении господьн҄и· тѣмь҆ о̑убо пришедъ на проповѣдь҆ паулъ а҅постолъ· и҅ ѥ҅дного о҅тъ сꙑновъ семоу о҅брѣтъ пишетъ· и҅ного же о҅тъ а҅постолъ не видѣхъ· нъ тъкмо и҅ꙗ҅кова брата господь҆нꙗ· не ꙗ҅ко о҅тъ мариѧ· нъ ꙗ҅ко о҅тъ їѡ̑сифа рождена·

[0538] пон҄еже о̑убо жъръци· ꙗ҅ко цѣломѫдрънꙋ їѡ̑сифови о҅брѫчишꙙ мариѭ̑· и҅ прѣдашꙙ ѥ҅моу ѭ̑· врѣмене брачь҆нааго жидѫште· подобааше о̑убо сице прѣѥ҅мъѭ̑штоу· блюсти дѣвицѫ непорочьнѫ·

[0539] се бо пророкъ прѣжде и҅ꙁдалече прогласи· дадꙙтъ сꙙ рече кн҄игꙑ печать҆лѣнꙑѧ· мѫжоу о̑умѣѭ̑штоу кн҄игꙑ· сирѣчъ бракъ сътворивъшоуо̑умоу· и҅ речетъ не могѫ чисти и҅хъ· чесо ради о̑убо не можеши· ѡ̑ їѡ̑сифе· не могѫ рече чисти· кн҄игꙑ бо сѫтъ печать҆лѣнꙑ· комоу же блюдомꙑ· творьцоу вь҆сѣхъ·

[0540] вьсел҄ениѥ хранимо· нъ да на прѣдълежꙙштеѥ прѣи҅демъ· Въ шестꙑи мѣсꙙцъ· посъланъ бꙑстъ а҅гг҄елъ гаурии҅лъ къ дѣвици· сицꙙ ꙁаповѣди прии҅мъ· приди о̑убо рече ѡ̑ а҅гг҄еле· слоуга бѫди страшь҆ноуо̑умоу таи҅ноу· съкръвеноу послоужи чоудеси· на вь҆ꙁисканиѥ ꙁаблѫждъшоуо̑умоу а҅дамоу сьнити мои҅ми штедротами хоштѫ съꙁъданааго по моѥ҅моу о҅браꙁоу· грѣхъ· въ моѭ̑ капь҆ сътворенааго о҅беть҆ши· тварь҆ рѫкоу моѥ҅ю̑ и҅ꙁмь҆жда о҅чрь҆нѣ· ѭ̑же съꙁъдахъ добротѫ· влъкъ моѥ вь҆спитаниѥ сь҆нѣдаѥ҅тъ· о҅поустѣ раю̑ жителинъ·

[0541] дрѣво животъноѥ· пламеньнꙑи҅мъ о҅рѫжиѥ҅мъ хранимо ѥ҅стъ· двь҆ри мѣста пишть҆нааго ꙁатворишꙙ сꙙ· милꙋѭ̑ побѣжденааго· и҅ хоштѫ сь҆нꙙти сꙙ съ борѫштии҅мъ· о̑утаи҅ти сꙙ хоштѫ силъ небесъскꙑи҆хъ· тебѣ ѥ҅дномоу повѣдоуѭ̑ таи҅ноѥ се· и҅ди къ марии дѣвици· и҅ди къ доушевъноуо̑умоу градоу· о҅ н҄емъже пророкъ глаголааше·

[0542] прѣславь҆на глаголашꙙ сꙙ о҅ тебѣ граде и҅ди къ словесъноуо̑умоу моѥ҅моу раю̑· и҅ди къ въсточьнꙑи҅мъ мои҅мъ двьрь҆мъ· и҅ди къ моѥ҅го словесе достои҅ноу селоу· и҅ди къ вътороуо̑умоу небеси ꙁемь҆ноуо̑умоу· и҅ди къ пространоуо̑умоу о҅блакоу· вь҆ꙁвѣсти ѥ҅и҆ моѥ҆го пришьствиꙗ росѫ· и҅ди къ готованѣи҆ мь҆нѣ ст꙯ости· и҅ди къ и҅ꙁвол҄ению̑ моѥ҅го чь҆стънааго храма· и҅ди къ чистѣи невѣстѣ· по пльти родь҆ства моѥ҅го· глагол҄и въ о̑уши словесъноуо̑умоу ковьчегоу· о̑уготоваи҅ ми слоухоу въходъ·

[0543] нъ не говори ни съмꙙти доушꙙ дѣвици· кротъко ꙗ҅ви сꙙ къ свꙙтилиштоу· пръвꙑмъ гласомъ· радость҆ вь҆ꙁь҆пи ѥ҅и҅· тꙑ рь҆ци марии҆· радоуи҅ сꙙ о҅брадованаꙗ· да аꙁъ помилоуѭ̑ е҅уѫ о҅ꙁълобь҆ѥ҅нѫѭ̑·

[0544] Слꙑшавъ же се а҅гг҄елъ помꙑшлꙗше вь҆ себѣ си· ꙗ҅коже лѣпо мꙑшлꙗше· дивно дѣло прѣходитъ о̑умъ· глагол҄емоѥ· и҅же херовимомъ страшь҆нъ· и҅ серафимомъ невидимъ· и҅же ѥ҅стъ агг҄ель҆скꙑмъ силамъ нераꙁоумь҆но· о҅бѣштаваѥ҅тъ дѣвици самъ· свои҅мъ лицемъ пришь҆ствиѥ ꙗ҅вити· паче же въходъ слоухомъ о҅бѣштаваѥ҅тъ ѥ҅и҆· и҅ о҅сѫдивꙑи҆ е҅угѫ дьштерь҆ своѭ̑· велми славити грꙙдетъ· глагол҄етъ о̑уготовати ми слоухоу въходъ· то можетъ ли чрѣво въмѣстити невь҆мѣстимааго· въ правдѫ дивъно чоудо таи҅нааго· въ прав꙽дѫ страшьна таи҆на· таковаа же а҅гг҄елоу помꙑшл҄ꙗѭ̑штоу· владꙑка рече кь҆ н҄емоу· ч꙽то съмѫштаѥ҅ши сꙙ и҅ дивиши сꙙ ѡ̑ гауриле· не прѣжде ли о҅тъ мене посъланъ бꙑстъ· къ ꙁахарии҆ жърь҆цоу· не дасть҆ ли ѥ҅моу родь҆ствоу їѡ̑а҅новоу благовѣштениꙗ҆· и҅ не и҅мшоу вѣрꙑ жърьцоу·

[0545] млъчаниѥ наведе на н҄ь· не о҅сѫди ли тꙑ старца неглаголаниѥ҅мъ· и҅ не тꙑ ли и҅ꙁдрече а҅ а҅ꙁъ о̑утврь҆дихъ· не твои҅мъ ли благовѣштениимъ дѣло послѣдь҆ствова· не ꙁачꙙтъ ли неплодꙑ· не послꙋша ли ложесно· не о҅тиде ли неплодънꙑи҆ недѫгъ· не о҅тъбѣжа ли лѣность ѥ҅сть҆ства·

[0546] не нꙑнꙗ ли ѥ҅стъ класъ творꙙшти· не роди беꙁчꙙдънаꙗ· ѥ҅да не въꙁможетъ о҅тъ мене· сътворь҆шоуо̑умоу вь҆сѣчь҆скаꙗ҆ словомъ· почто въ дь҆вѣ помъишл҄ении вь҆ниде· ч꙽то же пакꙑ а҅гг҄елъ рече· Владꙑко ѥ҅же и҅сцѣлити ѥ҅сть҆ствь҆нъіѧ съблаꙁнꙑ· ѥ҅же раꙁдрѣшити страшънꙑѧ ѫ҅ꙁꙑ· ѥ҅же о̑умрь҆штвениѥ о̑удъноѥ къ животьнѣивъꙁъвати силѣ· ѥ҅же повелѣти тѣлеси поспѣхъ творити дѣтемь҆· ѥ҅же раꙁдрѣшити неплодь҆ство· прѣстарѣвъшии҅хъ о̑удъ· ѥ҅же прѣстарѣвъшѫ сꙙ трь҆сть҆· прѣо҅браꙁити на младъ о҅нъ о҅браꙁъ· ѥ҅же неплодовитѫ ꙁемь҆ѭ̑· рѫковꙙть҆ми а҅биѥ҆ ꙗ҅вити матерь҆· дѣло твоѥ҅ѧ силꙑ ѥ҅стъ· о҅бꙑчаѥ҅мъ съвръшаѥ҅мо· ҅И сьвѣдѣтел҄ьствоуѥ҅тъ сарра· и҅ сь҆ н҄еѭ̑ ревека· и҅ пакꙑ а҅нна· грѫстокааго неплодь҆ства· работавъшꙙ страсти· и҅ о҅ть҆ тебе свободѫ прии҅мъшꙙ· а҅ ѥ҅же дѣвици родити· не причꙙштъши сꙙ къ мѫжоу· вꙑше того ѥ҅стъ ꙁакона тѣлесънааго· и҅ твоѥ ꙁаповѣдаѥ҅ши о҅троковици пришь҆ствиѥ· небесь҆стиї и҅ ꙁемь҆стии҆ конь҆ци· не вь҆мѣстꙙт꙽ тебе владꙑко· то како тꙙ вь҆мѣститъ чрѣво дѣвиче· владꙑка же пакꙑ рече а҅гг҄елоу· то како мꙙ вь҆мѣсти сѣнь а҆вра꙽мь҆ꙗ· а҅гг҄елъ рече· и҅м꙽же страннолюбию̑ и҅мѣа҅ше пѫчинѫ· пакꙑ тоу владꙑко·

[0547] ꙗ҅вл҄ь сꙙ патриа҅рхови въ припѫть҆нѣи сѣни· мимои҅де вь҆сѣчь҆скаа и҅спль҆нꙗѧ· и҅ како понесетъ мариꙗ о҅гн҄ь божь҆ства твоѥ҅го· прѣстолъ твои политъ ꙁареѭ̑ свь҆тꙙ сꙙ· и҅ тꙙ ли можетъ понести· о̑ужасъна дѣвица· владꙑка же рече къ н҄емꙋ е҅и҆· аште сътвори пакость҆ о҅гн҄ь въ поустꙑн҄и кѫпинѣ· то и҅ марии҆ сътворитъ пакость҆ пришь҆ствиѥ҆ моѥ· а҅ште ли же тъ о҅гн҄ь· стѣн҄ь ѱавꙑи҆· съ небесе пришъствиѥ божиꙗ о҅гн҄и· напои҅ же кѫпинѫ· не о҅пали· что о̑убо речеши о҅ правьдѣ· не въ о҅гн҄ьнѣ пламени· нъ въ о҅браꙁѣ дъждевѣ съходꙙштии· тъгда же а҅гг҄елъ съконьча повелѣниѥ ѥ҅го· и҅ къ дѣвици въшъдъ въꙁъпи глагол҄ꙙ· Радоуи҅ сꙙ о҅брадованаꙗ господь҆ сь҆ тобоѭ̑· о̑уже ти неприꙗ҅ꙁнь не о̑удобь҆ꙗ҅ѥ҅тъ· и҅деже бо прь҆вѣѥ сѫпостатъ брань҆ положи· тоу прь҆вѣѥ врачъ бꙑлиѥ прилагаѥ҅тъ· ѭ̑доуже начꙙтъка и҅сходъ сь҆мрьть и҅мѣ· тѫдоу же живот꙽ въходъ животънꙑи҆ сътвори· женоѭ̑ въꙁ꙽драсте ꙁълоѥ҆· и҅ женоѭ̑ и҅стѣкаѭ̑тъ лоучь҆шаꙗ· радоуи҅ сꙙ о҅брадованаꙗ· не срамьꙗи҅ сꙙ ꙗ҅ко повинна сѫшти о҅сѫждению̑·

[0548] мати бо благодѣтиѭ̑ бꙑваѥ҅ши о҅сѫжденоуѥ҅моу· радоуи҅ сꙙ о҅брадованаꙗ҆ невѣсто· и҅ родитель҆нице чиста· ꙁапоустѣвъшоуо̑умоу вь҆семоу мироу· радоуи҅ сꙙ погрѫжьшиꙗ вь҆ чрѣвѣ сь҆мрь҆ть҆ матерь҆н҄ѫ· радоуи҅ сꙙ доушевънꙑи҆ храме божиї·

[0549] радоуи҅ сꙙ о҅бь҆штеѥ жилиште· небеси и҅ ꙁеми· радоуи҅ сꙙ нераꙁлѫчь҆нааго ѥ҅стъства мѣсто пространоѥ҆· симъ о̑убо тако сѫштемъ· приде къ болꙙштии҅мъ врачь· сѣдꙙштии҅мъ въ ть҆мѣ сль҆нь҆це правь҆дь҆ноѥ҆ ꙗ҅ви сꙙ· вл҄ьнꙗѭ̑штии҅мъ о҅тишиѥ· и҅ невлънꙙштеѥ҅ сꙙ пристаниште· непрѣмѣнно· ненавидꙙштии҅мъ рабомъ о҅тънѫдь҆ ходатаи҆ роди сꙙ· и҅ мироу съвѫꙁъ· плѣн҄енꙑи҅мъ рабомъ и҅ꙁбавител҄ь· приде борѫштиимъ сь҆ любь҆вь҆ѭ̑ крѣпъкъ покровъ· тъ бо ѥ҅стъ миръ нашъ ѥ҅моуже съподобимъ сꙙ· наслаждати сꙙ вь҆сегда·

[0550] благодѣть҆ѭ̑ самого христоса· ѥ҅моуже слава и҅ дръжава· вь вѣкꙑ вѣкомъ а҅мин ⁘  мѣсꙙца марта к꙯ѕ· мѫчениѥ ст꙯аа҅го и҅ринеа ⁘ Егда нравъ благъ съ доброчь҆стиѥ҅мъ въꙁдрастъ· бол҄ьшии҅хъ желаѧ страхъ божии прии҅метъ· тъгда вь҆се ѥ҅же вь҆ семь҆ житии прѣо҅бидѣвъ· къ о҅бѣштанꙑи҅хъ благꙑи҅хъ приѧтию̑ подвиꙁаѥ҅тъ сꙙ· да ꙗ҅же послоушании҅мъ а҅кꙑ сѫшта вѣроѭ̑ твръдоѭ̑ видꙙ въждела· та же пакꙑ божиѥ҅ѭ̑ славоѭ̑ въсприи҅м꙽ славитъ господа· ѥ҅же бꙑстъ и҅ о҅ блаженѣмъ и҅ринеи е҅пискоупѣ е҅ремии҅скааго града· кротости ради лихꙑѧ· и҅ ѥ҅же о҅ божии доброговѣнии· дѣлꙑ о̑утврь҆ди нареченоѥ· постигъшоу бо гон҄ению̑· ѥ҅же бꙑстъ при дио҅клитиꙗ҅нѣ и҅ маѯимиꙗ҅нѣ цр꙯и· Приведенъ о̑убо бꙑстъ свꙙтꙑи҆ иринеи къ кнꙙꙁоу провоу· и҅ въпрошенъ бꙑвъ а҅ште хоштетъ пожръти богомъ· о҅тъвѣшта блаженꙑи҆ и҅ринеи глагол҄ꙙ· нъ и҅ жити же съ вами не хоштѫ· тъгда повелѣ ꙁатворити и҅ вь ть҆мници· многомъ же дь҆немь҆ минѫвъшемъ· сѫштꙋ ѥ҅моу вь҆ ть҆мници· въ полоуношти пришъдъшоу кнꙙꙁоу· и҅ꙁведенъ бꙑстъ пакꙑ блаженꙑи и҅ринеи҆· и҅ раꙁличънꙑ мѫкꙑ сътрь҆пѣвъ· и҅ въпрашаѥ҅мъ почто не пожь҆реши· о҅тъвѣшта глагол҄ꙙ· ꙗ҅ко бога и҅мамъ ѥгоже и҅ꙁ младꙑ връстꙑ чисти навꙑкохъ· и҅ глагол҄емꙑмь҆ вами богомъ не поклон҄ѫ сꙙ· провъ рече·

[0551] прио҅брꙙшти жиꙁнь҆ себѣ· довь҆лѣѥ҅тъ ти ꙗ҅же приѧ досаждениꙗ· Свꙙтꙑи҆ и҅рінеи҆ рече· не прио҅брꙙштѫ сь҆мрь҆ти· жиꙁни прѣдълежꙙшти· нъ да о҅тъ бога жиꙁнь҆ прии҅мѫ· провъ рече и҅маши ли женѫ·

[0552] о҅тъвѣшта не и҅мамъ· се же глаголааше блаженꙑи҆ и҅ринеи҆· господьн҄ѫ ꙁаповѣдь҆ съконьчаваѧ глагол҄ѫштѫѭ̑· любꙙи҅ о҅ть҆ца и҅ матере· и҅ли братиѭ̑· и҅ли женѫ· и҅ли чꙙда паче мене· нѣстъ мене достои҅нъ·

[0553] на н҄ѫже ꙁаповѣдь вь҆ꙁираѧ блаженꙑи҆· на небо и҅мѣа҅ше о̑умъ· видѣти желаѧ славѫ господь҆н҄ѫ· и҅ вь҆се чловѣчь҆ско житиѥ о҅ставивъ· нич꙽соже паче господа· вѣдѣти же и҅ и҅мѣти и҅сповѣдааше· пакꙑ о̑убо рече къ н҄емоу кь҆нꙙꙁь҆· вѣдѣ тꙙ сꙑнъ и҅мѫшта· понѣ тѣхъ дѣл҄ьма пожь҆ри·

[0554] о҅нъ же о҅тъвѣштавааше· сꙑнове мои бога и҅мѫтъ ꙗ҅коже и҅ а҅ꙁъ· и҅же можетъ ѧ сънабьдѣти· тꙑ же повелѣноѥ҅ ти сътвори· провъ рече съвѣштаваѭ̑ ти ю̑ноше пожръти· да не раꙁличь҆нꙑи҅мъ мѫкамъ прѣдамъ тꙙ· Свꙙтꙑи҆ мѫченикъ и҅ринеи рече· не жь҆рѫ· твори ѥ҅же хоштеши· о̑увѣси бо ꙗ҅ко силоѭ христосовоѭ̑ добь҆ѥ вь҆се сътръпьѭ̑· провъ рече·

[0555] ѥ҅ль҆ма же не хоштеши повинѫти сꙙ цѣсароу· вь҆ рѣкѫ въвръ҆женъ бѫдеши· и҅ринеи рече· тꙑ раꙁличьнꙑи҅ми мѫками прѣштааше о̑уморити мꙙ· и҅ а҅ꙁъ надѣа҅хъ сꙙ ꙗ҅ко мечемъ о҅тъсѣчеши ми главѫ· ꙁан҄е мол҄ѫ тꙙ повели и҅ то сътворити· да о̑увѣси како крь҆стиꙗ҅ни сь҆мрьть҆ прѣо҅бидѣти навꙑкохомъ· христосовꙑ ради любь҆ве раꙁгнѣвавъ же сꙙ кънꙙꙁъ· о҅ дръꙁости ст꙯а꙽го мѫченика и҅ринеа· повелѣ мечемъ о̑усѣкнѫти и· Свꙙтꙑи҅ же мѫченикъ· ꙗ҅ко въторꙑи вѣнь҆цъ полоучивъ рече· благодѣть҆ и҅сповѣдаѭ̑ богоу моѥ҅моу· даръствовавъшоуо̑умоу ми раꙁличь҆нꙑи҅мъ мѫкамъ тръпѣнию вѣнь҆ць҆· и҅ ѥ҅гда прѣлѣꙁошꙙ мостъ рекомꙑи҆ а҅ртемись҆· съвлѣкъ риꙁꙑ своѧ· и҅ вьꙁь҆рѣвъ на небо· помоли сꙙ глагол҄ꙙ сице· господи да о҅твръꙁѫтъ сꙙ небеса· и҅ да прии҅мѫтъ доушѫ раба твоѥ҅го· ꙗ҅коже и҅ людемъ твои҅мъ вь҆сѣчь҆скꙑѧ цръкъве· и҅ вь҆сѣкого и҅спльн҄ениꙗ ѥ҅ѧ· к тебѣ вѣроуѧ г꙯и їсоу хрьсте· се вьсе страждѫ· и҅ о̑усѣкнѫвъше и҅ въвръгошꙙ и҆ вь҆ рѣкѫ· се же сꙙ сътвори въ срѣмѣ· старѣи҅шинъствоуѭ̑штоу провоу· цѣсаръствоуѭ̑штоу же вь҆ вѣкꙑ и҅соу хръстоу господоу нашемоу· ѥ҅моуже слава нꙑн҄ѣ и҅ присно и҅ вь҆ вѣкꙑ вѣкомъ а҅мин ⁘

[0556] мѣсꙙца марта к꙯ѳ· мѫчениѥ҆ ст꙯ааго їѡ̑нꙑ· и҅ варахисиꙗ· и҅ дроужинꙑ ѥ҅го ⁘ Въ лѣто осмонадесꙙтоѥ цр꙯ѣ персьска саворꙗ· гон҄ениѥ бꙑстъ на црь҆кви христосовꙑ· и҅ на чътѫштꙙѧ вь҆седръжителꙗ бобога· и҅ повелѣ цѣсарь савории҆ нечь҆стивъи҆мъ влъхвомъ· свꙙтꙑѧ цръкви хръстиꙗ҅нъскꙑ о҅гн҄емъ ꙁажиꙁати· о҅брѣтаѥ҅мꙑѧ же крьстиꙗнꙑ· повелѣ и҅мати и҅ ноудити ѧ жръти· и҅ повиновати сꙙ попомъ· повиноуѭ̑штꙙѧ же сꙙ и҅ жьрѫштꙙѧ· на великꙑ санꙑ и҅ чь҆сти въꙁводити· неповиноуѭ̑штꙙѧ҅ же сꙙ горь҆камъ и҅ раꙁличь҆намъ мѫкамъ прѣдаꙗ҅ти·

[0557] Въ то же врѣмꙙ гон҄ениꙗ· о҅брѣтошꙙ сꙙ въ персьстѣ ꙁеми· вь нѣоторѣи вьси нарицаѥ҅мѣи и҅аса· дъва брата варахисии҆ и їѡ̑на и҅менемь нарицаѥ҅ма· мѫжа правь҆дива· и҅спль҆нь сѫшта вѣрꙑ· и҅ хранꙙшта ꙁаповѣди господьн҄ꙙ съ страхомъ·

[0558] сиꙗ о̑убо свꙙтаꙗ слꙑшавъша гон҄ениѥ кръстиꙗ҅нь҆ско· о҅ставивъша жилиште своѥ· и҅доста на мѣсто то и҅деже нечьстивии вль҆сви ѫчаа҅хѫ крь҆стиꙗ҅нꙑ горьцѣ· Бꙑвъшема же и҅ма въ вь҆си вардіа҅ховъ·

[0559] и҅ приближивъша сꙙ къ тьмници· и҅деже вьси крь҆стиꙗ҅ни ꙁатворени бѣа҅хѫ· и҅ припадъша къ ть҆мничь҆ноуо̑умоу стражоу молꙗста и҆· да вь҆нидета въ ть҆мницѫ· вь҆лѣꙁъша же о҅брѣтоста девꙙть мѫжь҆ крь҆стиꙗнꙑ ꙁатворенꙑ· и҅ видѣвъша ѧ въ мноꙁѣ скръби сѫштꙙ цѣловавъша ѧ· и҅ начꙙста о̑увѣштавати ѧ глагол҄ѫшта· не о̑убои҅мъ сꙙ ничь҆соже братьꙗ и҅ о҅ть҆ци· нъ въ и҅мꙙ распꙙтааго· постраждамъ· въ ѥ҅динъ часъ· да прии҅мемъ вѣчьнꙑи҅ животъ· ꙗ҅коже и҅ о҅ть҆ци наши·

[0560] и҅ страстотрьпци и҅ мѫченици приѧ҅шꙙ· такожде же и҅ ти мѫченици видѣвъше свꙙтаꙗ їѡ̑нѫ и҅ варахисиѡ̑на· и҅ о̑усрьдь҆нѣи҅ши бꙑвъше о҅ пришьствии ѥ҅і̑· такожде и҅ їно много поо̑учаахѫ свꙙтаꙗ· и҅ дроугъ дроуга а҅кꙑ благодѣть҆нꙑимъ масломъ· на трьпѣниѥ мѫкꙑ и҅ на съврь҆шениѥ мѫчениꙗ· помаꙁаѭ̑ште о̑укрѣпь҆ꙗхѫ·

[0561] Свꙙтꙑи҅мъ же мѫченикомъ ꙁатворенꙑмъ въ ть҆мници· и҅мена сѫтъ си· ꙁаниѳас· лаꙁаръ· мароѳас· нерсис· и҅лиа· марис· а҅вивос· симвои҅ѳис· сава· сии҆ о̑убо мѫчени бꙑшꙙ тъгда скръбприи҅мъше многꙑ·

[0562] и҅ въ подвиꙁании мѫченичь҆стѣѣ҅мъ съконь҆чашꙙ сꙙ· течениѥ съвръшивъше добрѣ· и҅ страсть҆нꙑи҅мъ и҅ не ть҆лѣѭ̑штии҅мъ· ни о̑увꙙдаѭ̑штии҅мъ вѣнь҆цемъ о̑увꙙꙁошꙙ сꙙ· мѫченомъ же бꙑвъшемъ тѣмъ свꙙтꙑи҅мъ· и҅ вь҆ꙁлетѣвъшемъ на небо· и҅ въ а҅г҄ель҆скꙑи ликъ въчиненомъ бꙑвъшемъ· Потомъ нѣкотории о҅тъ влъхвъ· о҅бадишꙙ свꙙтаꙗ· їѡ̑нѫ и҅ варахисиа҆· къ трь҆мь старѣи҅шинамъ влъшъскꙑи҅мъ· масдраѳоу· сираѳоу· маа҅рнисиоу· сѫдꙙштии҅мъ ст꙯ꙑи҅мъ глагол҄ѫште· та ни жърета·

[0563] ни повиноуѥ҅та сꙙ цр꙯ю повелѣнию̑· ни рачита поклонити сꙙ о҅гню ни сльньцꙋ ни водѣ· ѥ҅ште же къ семолаахѫ· ꙗ҅ко девꙙть҆ мѫжь҆ о҅ни тоги не повинѫшꙙ сꙙ цѣсароу повелѣю̑· и҅мъже тѣма дь҆вѣма бѣа҅хѫ о҅тъвраштени·

[0564] Тъгда и҅спль҆нивъше сꙙ ꙗ҅рости многꙑ старѣи҅шинꙑ жь҆речь҆скꙑ· повелѣшꙙ привести ꙗ· приведенома же и҅ма бꙑвъшема· и҅ ставъшема прѣдъ старѣи̑шинами влъшъсками· глаголашꙙ и҅ма вль҆сви· ꙁаклинаѥ҅мъ ва· о҅ непобѣдимѣмъ нашемъ цр꙯и савории҆· беꙁ лъжꙙ о҅тъвѣштаваи҅та намъ· о҅ н҄емъже въпрашаѥ҅мъ ваю̑· творита вол҄ѫ цѣсарѫ· и҅ повиноуѥ҅та сꙙ повелѣнию̑ ѥ҅го· и҅ покланꙗѥ҅та сꙙ слънь҆цоу· и҅ о҅гню· и҅ водѣ· по ꙁаконоу и҅ по ꙁаповѣди цѣсара нашего·

[0565] и҅ли ни· ҅Отъвѣштавъша же свꙙтаꙗ· їѡ̑на· и҅ варахисии· глаголаста и҅мъ· да глагол҄евѣ· а҅ вꙑ послоушаи҅те а҅к҅ꙑ кнꙙꙁи· и҅ сѫдиѧ цѣсара персь҆ска· и҅м꙽же иꙁбь҆рани ѥ҅моу ѥ҅сте· и҅ правь҆диви сѫдиѧ·

[0566] и҅ того ради и҅ꙁбъра вꙑ и҆ сѫдъ вь҆сь҆ свои҆ въ рѫцѣ прѣдастъ· да въ правъдѫ сѫдите· а҅ не бесправь҆диꙗ дѣлаѥ҅те· нꙑнꙗ о̑убо вꙑ славънꙑѧ сѫдиѧ· не подоба꙽тъ вꙑ ꙁемънаагоцѣсара боꙗ҅ти сꙙ· нъ о҅ного давъшааговамьмѫдрость҆ и҅ съмꙑслъ· и҅мѫштааго власть небесꙑ и҅ ꙁемьѭ̑ и҅ вь҆сѣцѣмъ дꙑхании҅мъ· и҅же положи прѣдѣлꙑ и҅ о̑устави часꙑ· и҅ даѥ҅тъ мѫдр дастъ вамъ мѫдрость· да по мѫди вашеи сѫдите въ правдѫ·

[0567] по пльтодобь҆нꙑи҅мъ вамъ· ꙁаклинаѥ҅вѣ о̑убо васъ· вѣроѭ̑ и҅стинъноѭ̑· повѣдите намъ· коѥ҅го бога подобаатъ нама о҅тъврѣшти сꙙ· небесъскааго ли и҅ли ꙁемънаа҅го· вѣчь҆нааго ли и҅ли маловрѣмень҆нааго· мꙑ о̑убо вѣроуѥ҅мъ въ бога сътворивъшаа҅го небо и҅ ꙁемь҆ѭ̑·

[0568] и҅ не вѣроуѥ҅мъ къ чловѣкоу ть҆лѣнь҆ноу· не можевѣ о̑убо вѣровати въ чловѣка· и҅же мало поживъ о̑умираѥ҅тъ· и҅ погрѣбаѥ҅тъ сꙙ ꙗ҅ко и҅ мꙑ· то слꙑшавъше же вль҆сви о҅ть҆ н҄ею̑· раꙁгнѣвавъше сꙙ велми· повелѣшꙙ принести жьꙁлиѥ шипьчано не о҅цѣштено· на мѫчениѥ ст꙯оую̑ їѡ̑нꙑ и҅ варахисиа· о҅тълѫчивъше ꙗ раꙁно· да не слꙑшита къждо ѥ҅ю̑ въпрашаниꙗ подроуга си· и҅ о̑укрѣпитъ сꙙ на троудъ христосовъ· прѣдьсѣдъше же· масраѳ· и҅ сироѳ· и҅ марнисии· трии старѣи҅шинꙑ вльшъскꙑ· на въпрашаниѥ ст꙯оую̑· и҅ повелѣшꙙ съ ꙗростиѭ въвести ст꙯ааго їѡ̑еденоу же бꙑвъшоу їѡ̑нѣ· рѣ шꙙ къ н҄емоу вльсви·

[0569] что ти сꙙ мь нитъ· а҅ште о̑убо чь҆теши и҅ поклониши сꙙ сль҆нь҆цоу· и҅ о҅гню и҅ водѣ· и҅ съконьчаѥ҅ши повелѣниѥ цр꙯е· а҅ште· ли то въꙁложимъ на тѧ мѫкꙑ жестокꙑ и҅ лютꙑ ꙁѣло· не помꙑшл҄аи҅ же вь҆ себѣ ꙗ҅ко мꙑ хоштемъ· да подъи҅меши тꙑ что ꙁъло· м ꙑ не хоштемъ тебѣ ꙁъла никакогоже· а҅ш те не тꙑ самъ въсхо штеши ꙁъло прио҅ брѣсти себѣ· ҅Отъвѣштавъ же блаж енꙑи҆ їѡ̑на рече и҅мъ· аꙁъ сего житиꙗ не трѣбоуѭ̑· христосова житиꙗ ради· прѣ ходитъ бо и николи прѣбꙑваа҅тъ· да о̑у бо того ради николиже не о҅тъврьгѫ сꙙ господа моѥ҅го їс꙯ хс꙯а· живѫштааго вь҆ вѣкꙑ· ꙗ҅ко тъ ѥ҅стъ надежда вь҆сѣмъ крьстиꙗ҅номъ· и҅ не о҅срамьꙗ҅ѭ̑тъ сꙙ вь҆си вѣроуѭ̑штии вь҆ н҄ь· ꙁан҄е тъ о҅бѣшта намъ глагол҄ꙙ· а҅минъ а҅минъ глагол҄ѫ вамъ· и҅же о҅тъвръжетъ сꙙ мене при чловѣцѣхъ· то и҅ а҅ꙁъ о҅тъвръгѫ сꙙ ѥ҅го· при о҅тъци моѥ҅мъ небесьстѣѣмь· и҅ при свꙙтꙑи҅хъ а҅гг҄елѣхъ· прити бо и҅матъ на о҅блацѣхъ небесъскꙑи҅хъ· въ славѣ о҅тца своѥ҅го и҅ свꙙтꙑи҅хъ а҅гг҄елъ и҅ а҅рхагг҄елъ· и҅ о̑уже о̑уготовьѥ҅но о҅тъдати комоуждо чловѣкоу по дѣломъ ѥ҅го·

[0570] нꙑнꙗ о̑убо то слꙑшавъше повелѣниѥ ѥ҅же повелѣно вꙑ ѥ҅стъ о҅ мь҆нѣ творити· то скорѣѥ творите· неже помꙑшл҄ѣи҅те ꙗ҅ко о҅ставьѭ̑ домъ господьн҄ь· ѥль҆ма же тъ нꙑ сътвори слоужити въ домоу ѥго ст꙯ѣѣмь· и҅ рече намъ вꙑ ѥ҅сте свѣтъ мироу· и҅ пакꙑ вꙑ ѥ҅сте соль҆ ꙁеми· а҅ште соль о҅боуꙗ҅ѥтъ то чимъ о҅солить҆ сꙙ· а҅ш те о̑убо ꙗ҅коже вꙑ глагол҄ете· повелѣн иꙗ цѣсарꙗ послоушаѥ҅мъ·

[0571] и҅ ꙁаповѣди ѥ҅го сътворимъ· то не мꙑ ѥ҅дини о҅тъвръ жемъ сꙙ господа нашего· нъ наше о҅тъвръжениѥ вь҆сѣхъ вина бѫдетъ· то слꙑшавъшꙙ о҅тъ н҄ею̑ старѣи҅шинꙑ влъшьскꙑѧ· раꙁгнѣвавъшꙙ сꙙ ꙁѣло·

[0572] велѣшꙙ съвꙙꙁати и по персскоу ꙁаконꙋ· и҅ проврѣшꙙ жъꙁлъ междоу рѫкама и҅ стегноу ѥго· и҅ бѣаше сѣдꙙ свꙙтꙑи на ꙁеми· сѣдꙙштоу же ѥ҅моу мѫчаахѫ и жь҆ꙁлиѥм꙽·

[0573] о҅сѫкатомъ· дотолѣ же мѫчишꙙ и҆· доньдеже ребра ѥ҅го о҅голишꙙ· мѫчимъ же не о҅тъвѣштавааше ничесоже· нъ славьꙗше бога глагол҄ꙙ· слава тебѣ боже о҅ть҆ць҆ нашихъ а҅враа҅ма и҅саака· и҅ꙗ҅кѡ̑ва· и҅ꙁведъи насъ и҅ꙁ мира сего· ꙗ҅ко съподобилъ ѥ҅си привести насъ на вѣрѫ свꙙтѫѭ̑ своѭ̑· и҅ нꙑнꙗ господи даждъ намъ тръпѣниѥ· да сътворимъ и҅ съконьчаѥ҅мъ· вь҆са ѥ҅лико ꙁаповѣда намъ ст꙯ꙑи твои доухъ· и҅ съподоби мꙙ мѫченичь҆скꙑи҅мъ съвръшении҅мъ въгодити тебѣ· того бо по вь҆сꙙ дь҆ни о҅жидаѭ̑· и҅ си рекъ ст꙯ꙑи їѡ̑на· рече гласомъ великомъ къ вльхвомъ· а҅ꙁъ о҅тъ кнꙙꙁа вашего и҅ о҅тъ вьсѣхъ дроугъ вашихъ· и҅же сѫтъ агг҄ели сотонини· о҅тъстѫпаѭ и҅ о҅тъмештѫ сꙙ вьсѣхъ и҅хъ·

[0574] и҅ о҅тъ сльньца и҅ о҅тъ лоунꙑ· и҅ о҅тъ ꙁвѣдъ и҅ о҅тъ о҅гнѣ· и҅ о҅тъ водꙑ· ѧ҅же мѣните богꙑ штоуждъ ѥ҅смъ о҅тъ н҄ихъ· и҅ не поклон҄ѫ сꙙ и҅мъ бъхма· нъ вѣроуѭ̑ а҅ꙁъ въ о҅тца и҅ сꙑна и҅ ст꙯ааго доуха· въ прѣчистѫѭ̑ троицѫ съпасаѭ̑штѫѭ̑ вьсь҆ миръ· и҅же и҅ богꙑ вашꙙ сътворишꙙ· и҅мъже ноудите мꙙ покланꙗти сꙙ· Си слꙑшавъше старѣи҅шинꙑ вль҆шьскꙑѧ· повелѣшꙙ ѫ҅жемъ ꙁа ногѫ повръꙁъше и влѣшти· вънъ на мраꙁъ· и҅ прѣбꙑти ѥ҅моу на ледѣ вьсѫ ношть· бѣа҅ше бо ꙁимноѥ врѣмꙙ· и҅ блюсти ѥ҅го что сътворитъ ледоу· о҅ни же сътворишꙙ тако· и҅ блюдошꙙ ѥ҅го съ страхомъ великомъ· о҅ставивъше и҅ тоу до свѣта· пакꙑ же сѣдошꙙ беꙁаконници на сѫдишти своѥ҅мъ· и҅ повелѣшꙙ слоугамъ привести·

[0575] прѣдъ лица ихъ свꙙтааго вараисио҅на· въшъдъшоу же ст꙯оуо̑умоу и҅ ставъшоу на сѫдишти· рѣшꙙ къ н҄емоу вль҆сви· ч꙽то мꙑслиши варахисиѥ· жъреши ли и҅ поклониши сꙙ сль҆ньцоу и҅ о҅гню и҅ водѣ· ꙗ҅коже послꙋшавъ поклони сꙙ и҅ братъ твои їѡ̑на· и҅ли прии҅меши ранꙑ на тѣлеси своѥ҅мъ· о҅тъвѣштавъ же свꙙтꙑи варахисиѡ̑нъ рече и҅м꙽·

[0576] ꙗ҅коже и҅ їѡ̑на поклони сꙙ ѥ҅моуже поклони сꙙ· то и҅ а҅ꙁъ паче поклон҄ѫ сꙙ и҅ славословьѭ̑ и҅ въꙁношѫ и· вꙑ глаголасте лъжѫ о҅ н҄емъ· нъ и҅стина не дастъ ѥ҅моу того сътворити· кто бо бꙑ въꙁмоглъ о҅слѣпити о̑умъ срьдечънꙑи ѥ҅го· да бꙑ сꙙ поклонилъ тои твари·

[0577] ꙗ҅же слоужитъ чловѣкомъ· и҅ о҅ставилъ сътворьшааго и҆· а҅ште бо дѣло чъсть҆но бꙑло· то славь҆нѣ о̑убо бꙑ о҅тъ чловѣкъ слоужениѥ прии҅малъ· и҅ не бꙑ слоужилъ намъ рабъскомъ чиномъ· се бо нꙑнꙗ видимъ ꙗ҅ко богатиї и҅ ништии҆· и҅ ꙁълии и҅ добрии· о҅тъ того слоужъбѫ приѥ҅мь҆ѭ̑т꙽· и҅ рабъ ѥ҅стъ о҅гн҄ь вашъ чловѣкомъ· бол҄ьшии҅мъ и҅ сътворивъшиимъ и· тако о̑уставивъшоу намъ· ꙗ҅коже о̑убо неправъдъно ѥ҅стъ ѥ҅же ноудити насъ да поклонимъ сꙙ слоужъбѣ мира сего· богъ на работѫ·

[0578] тъ о҅гн҄ь дастъ намъ мъ· и҅ о҅стати сꙙ бога сътворьшааго небо и҅ ꙁемь҆ѭ̑ и҅ море· и҅ вьса ꙗ҅же вь н҄ихъ· нъ лѣпо ѥ҅стъ паче о҅номоу хвалѫ и҅ поклонъ и҅ чь҆сть҆· о҅тъ цѣсарь же и҅ кнꙙꙁь҆· и҅ воѥводъ· и҅ о҅тъ вь҆сего дꙑханиꙗ прии҅мати· и҅же сътвори вꙑсотѫ и҅ глѫбинꙑ· ѥ҅гоже глѫбокꙑѧ мꙑсли· не можетъ никтоже домꙑслити сꙙ· ни въꙁьрѣти довьл҄енъ на вꙑсотѫ славꙑ· и҅мже трѣбꙋѥ҅мъ ѥ҅го вь҆си сꙑнове чловѣчь҆стии҆· тъ бо ѥ҅стъ кръмꙙи вь҆сѫ насел҄енѫѭ̑· и҅ вь҆са мѫдростиѭ своѥ҅ѭ̑ о̑уготови· се же трѣбоуѥ҅тъ о҅тъ насъ да вѣмъ и҅мꙙ господа нашего вь҆си сꙑнове чловѣчь҆стии· а҅ не соуѥтънꙑи҅ми дѣлꙑ и҅ ль҆стьми прѣлиштаѥмъ сꙙ·

[0579] тъ бо рече· не сътворите себѣ капиштъ· ни поклан҄ѣи҅те сꙙ дѣломъ рѫкъ вашихъ· ни и҅нои҆ твари никоѥи҅же· ꙁане а҅ꙁъ ѥ҅смъ господь҆ богъ вашъ· испръва сꙑ и҅ до конь҆ца прѣбꙑваѧ· и҅ нѣстъ и҅ного бога раꙁвѣ мене· и҅ славꙑ моѥѧ и҅номоу не дамъ·

[0580] ни благои҅ꙁвол҄ении мои҅хъ ваꙗ҅нии҅мъ· ни чь҆сти моѥ҅ѧ подамъ капиштемъ· а҅ꙁъ о̑уморѫ и҅ о҅живь҆ѭ̑· и҅ никтоже ѥ҅стъ и҅же о̑убѣжитъ рѫкоу моѥю̑· тъгда раꙁгнѣвашꙙсѧстарѣи҅шинꙑ вль҆шъскꙑѧ· слꙑшавъше рѣчи тꙑ о҅ть҆ н҄его· начꙙшꙙ чоудити сꙙ и҅мъ и҅ тръпѣнию̑ и҅хъ· и҅ рѣшꙙ не въпрашаи҅м꙽ъ ѥ҅го нꙑнꙗ· да не никтоже о҅тъ чтѫштиїи҅хъ и҅ кланꙗѭ̑штии҅хъ сꙙ сльньцоу и҅ о҅гнꙋ и҅ водѣ· о̑услꙑшꙙтъ таковꙑи҅хъ словесъ ѥ҅го· и҅ о҅тъвръгѫтъ сꙙ и҅ ти такожде· и҅ о҅тъстѫпꙙтъ о҅тъ жрътвъ· нъ паче о̑услꙑшимъ и҅хъ ноштиѭ̑· да никтоже раꙁоумѣѥ҅тъ· глагол҄емꙑи҅хъ о҅тъ нею̑· ни ꙗ҅же о҅тъ насъ творимꙑи҅хъ· и҅ бꙑстъ тако· и҅ въсташꙙ тъгда о҅тъ сѫдишта не сѫдити· сѣдъше же ноштиѭ̑· и҅ мль҆чанию̑ сѫштоу многоу· повелѣшꙙ привести свꙙтааго варахисиѡ̑на· приведеноу же ѥ҅моу бꙑвъшоу· и҅ мль҆чанию̑ сѫштоу многоу· послоушаа҅хѫ ѥ҅го· мъного о̑убо вльхвомъ въпрашавъшемъ ѥ҅го· и҅ ст꙯оуо̑умоу бж꙯иѭ̑ мѫдростиѭ̑ прѣо҅долѣвъшоу и҅мъ· раꙁгнѣвавъше сꙙ беꙁаконьници· повелѣшꙙ принести съвалъмꙑ мѣдънꙑ· и҅ раждегъше ѧ паче о҅гн҄ѣ· подъложишꙙ подъ о҅бѣ паꙁоусѣ и҅ рѣшꙙ к н҄емоу вльсви тако ми вѣньцъ цсара персъска савориа҆· ꙗ҅ко а҅ште и҅с паꙁоухꙑ и҅стрꙙсеши любо и҅ ѥ҅динъ съвалъмъ·

[0581] и да падетъ на ꙁеми· то да вѣси ꙗ҅ко о̑уже вѣмъ и҅ꙁвѣсто ꙗ҅ко о҅тъвръже сꙙ бога своѥ҅го· ҅Отъвѣштавъ же ст꙯ꙑи варахисии҆ рече къ н҄имъ· слоугꙑ сотонинꙑ и҅ кнꙙꙁи грѣшьнии· тако ми съпасениѥ бога моѥ҅го· и҅ погꙑбѣль сотонꙑ о҅тьца вашего· не имамъ о̑убоꙗ҅ти сꙙ о҅тъ бога вашего· ни ѥ҅дного о҅тъ свалмъ поврѣшти на ꙁеми· нъ и҅мене ради хс꙯а моѥ҅го о̑удръжѫ ѧ· а҅ꙁъ же нꙑнꙗ ꙁаклинаѭ̑ вꙑ богомъ живꙑи҅мъ· къ сеи҅ мѫцѣ а҅ште и҅ и҅нꙑ и҅мате мѫкꙑ лютꙑ· то наведѣте на нꙑ· кто бо ѥ҅стъ и҅ꙁходꙙи на рать҆· и не въдаѧ҅ сꙙ вь҆сѣмь срьдьцемъ на смрь҆ть· да въꙁьметъ славѫ великѫ· и҅ дарꙑ о҅тъ цѣсара многꙑ· и҅ санъ великъ· то рекъшоу ст꙯оуо̑умоу варахисию̑· въꙁбѣсивъше сꙙ велми вль҆сви· повелѣшꙙ принести о҅лово и҅ растопивъше въꙁліꙗ҅ти на о҅чи· и҅ въ ноꙁдри ѥ҅моу вълиꙗ҅ти и҅ въ о̑уста и҅ въ о̑уши· да ни слꙑшитъ ни глагол҄етъ· и҅ потомъ повелѣшꙙ слоугамъ глагол҄ѫште· пои҅мъше и ведѣте въ тьмницѫ· и҅ повръꙁъше ꙁа ѥ҅динѫ ногѫ повѣсите и҅ тоу· и҅ сътворишꙙ тако·

[0582] и҅ то и҅мъ рекъшемъ· повелѣшꙙ пакꙑ нечь҆стивии вльсви· привести к н҄и блаженааго и҅ѡ̑нѫ· пришъдъшоу же привести к н҄имъ блаженааго їѡ̑нѫ· пришъдъшоу же ѥ҅моу глаголашꙙ к н҄емоу вль҆сви· ч꙽то ѥ҅стъ їѡ̑на· како ѥ҅стъ пльть видѣти ти· и҅ како прѣбꙑ ноштъ о҅нѫ въсѫ стоꙗвъ връхоу леда· и҅ на лютѣи стоудени· отъвѣшта к н҄имъ блаженꙑи їѡ̑на·

[0583] и҅ рече· вѣдѫште бѫдѣте сѫдиѧ и҅ цр꙯и· ꙗ҅ко богъ мои и҅жде и҅ꙁволи доуша моꙗ· о҅тън҄елѣже роди мꙙ о҅ц꙯ь мои҆· и҅ помьн҄ѫ и҅ вѣдѣ· николиже таковꙑѧ добрꙑ подастъ ми ношти· не помьнѫ ѥ҅ште о҅тънелѣже ѥ о̑умъ въ чловѣцѣхъ· и҅ о̑увѣдѣхъ ч꙽то ѥ чꙋвъство· ꙗ҅ко такова покои҅на прѣи҅де надъ мноѭ̑ ношть҆· приде бо ми о҅тъ дрѣва свꙙтааго· на н҄емже распꙙтъ бꙑстъ господь҆ мои їс꙯ х꙯с· се рекшоу ст꙯оумоу їѡ̑нѣ· о҅тъвѣшташꙙ вль҆сви и҅ рѣшꙙ к н҄емоу· братъ твои҆ варахисии о҅тъвръже сꙙ бога твоѥ҅го· а҅ тꙑ прѣбꙑваѥ҅ши ѥ҅ште к н҄емоу· о҅тъвѣштавъ же ст꙯ꙑи їѡ̑на рече к н҄имъ· вѣдѣ и҅ а҅ꙁъ ꙗко о҅тъврь҆же сꙙ дь҆ꙗ҅вола· и҅ вьсѣхъ а҅гг҄елъ ѥ҅го·

[0584] и҅ владꙑцѣ хс꙯оу съвръшенѣ самъ сꙙ ѥ҅стъ принеслъ· глаголашꙙ ѥ҅моу вльсви· не погоуби ꙁьлѣ доушꙙ своѥѧ· о̑ун҄е бо ти ѥ҅стъ о҅тъврѣшти сꙙ бога своѥго· о҅тъвѣштавъ їѡ̑на рече к н҄имъ· слѣпиї и҅ ҅родивии·

[0585] глагол҄ете вꙑ сами ꙗ҅ко мѫдри ѥ҅смъ· и҅ мѫдростиѭ̑ нашеѭ̑ и҅ꙁобрꙙштемъ и҅стін можетъ ли чловѣкъ и҅мꙑ пшеницѫ въ жить҆ници своѥ҅и҆ лежꙙштѫ и҅ хранꙙ ѭ̑· дъждоу же и҅ тѫчамъ и҅ громоу· и҅ мль҆ниꙗ҅мъ находꙙштемъ· не въꙁьмъшоу о҅тъ пшеницꙙ въ рѫкоу своѥ҅ю̑· и҅ сѣа҅ти въ и҅мꙙ господь҆н҄е· и҅ сѣавъ· о҅жидаѥ҅тъ пришедъши жꙙтвѣ напльнити гоумно· о҅тъ малааго о҅ного ѥ҅же вьсѣа· надеждꙙ ради ѥ҅го ѭ̑же и҅мѣ къ христосоу· а҅ште ли да небрѣжетъ пшеницꙙ лежати ѥ҅и въ жить҆ници· и҅ да не въсѣѥтъ о҅тъ н҄еѧ· то о҅скѫдѣѥ҅тъ пшеница· не можетъ бо и҅ꙁъо҅биловати· такожде и҅ въ насъ чловѣцѣхъ ѥ҅стъ видѣти·

[0586] а҅ште кто погоубитъ доушѫ и҅мене ради господа нашего їс꙯ хс꙯а· то ѥ҅гда хоштетъ о҅бънавьꙗ҅ти сꙑнꙑ чловѣчъскꙑ· тꙑ надѣѭ̑штѧѧ҅ сꙙ на н҄ь и творꙙштѧѧ вол҄ѫ ѥ҅го· о҅бновитъ сꙙ свѣтомь о҅нѣмь҆ своимъ· и҅же не прѣходитъ ни раꙁарѣѥ҅тъ сꙙ николиже· и҅ прѣо҅бидѣвъшѧѧ ꙁаповѣди ѥ҅го въвръжетъ въ о҅гн҄ь нео̑угасаѥ҅мꙑи· Слꙑшавъше же то вльсви· о҅нѣмѣшꙙ на много врѣмꙙ словесемъ ѥ҅го чоудꙙште сꙙ· послѣжде же о҅тъвѣштавъше рѣшꙙ ѥмоу·

[0587] не прѣлиштаи себе їѡ̑на и҅ послоушаи ѱаниꙗ· о҅тъвѣштавъ же блаженꙑи їѡ̑на глагола къ н҄имъ· добрѣ рѣсте ꙗ҅ко прѣлиштаѭ̑тъ ѱаниꙗ· нъ о҅тъ васъ поганꙑихъ· не прѣлиштаѥ҅тъ и҅но ничтоже чловѣкꙑ· нъ тъчь҆ѭ̑ житиѥ мира сего·

[0588] а҅ иже въкоушаѥтъ скръбии господьн҄ь· то не прѣлиштаѥ҅тъ сꙙ николиже· ꙗ҅коже бо богатъ нѣкто· пиръ великъ гостемъ свои҅мъ о̑уготовивъ· и҅ посълавъ по ꙁъванꙑѧ и҅мъ· и҅ꙁъходꙙште ꙁъвании къждо и҅ своѥ҅го домоу· вѣдꙙтъ и҅ꙁвѣстьнѣ ꙗ҅ко и҅дѫтъ на веселиѥ· и҅ съ о̑усрьдиѥ҅мъ на пиръ приходꙙтъ· въшедъше на о҅бѣдъ· и҅ сѣдъше на трепеꙁѣ въкꙋсивъше вина· да а҅ште добро бѫдетъ· то сладьцѣ пиѭ̑тъ о҅тъ н҄его и҅ вь҆ꙁвеселꙙтъ сꙙ· и҅ о҅тъ о̑упитиꙗ не могѫтъ ити въ домꙑ своѧ· пон҄еже много сѫтъ пили въсладивъше си виномъ· донь҆деже придѫтъ свои и҅мъ· и҅ и҅мше приведѫтъ въ домꙑ своѧ· и҅же ꙁа о̑утра въстаѭ̑ште· ѥ҅гда и҅сѫчꙙтъ вино· радоуѭ̑тъ сꙙ ꙁѣло ꙗ҅ко о̑у свои҅хъ сѫтъ си дома лежали· такожде и҅ раби христосови· ѥ҅гда видꙙтъ ꙗ҅ко ꙁовѫтъ ѧ сѫдиѧ на сѫдиште· то вѣдꙙтъ ꙗ҅ко на троудъ и҅ на ноуждѫ и҅дѫтъ·

[0589] ѥ҅гда и҅дѫтъ и҅ о̑упиѭ̑тъ сꙙ о҅тъ мѫкъ· и҅ о҅тъ любь҆ве христосовꙑ· то о̑уже к томꙋ не помьнꙙтъ ни домовъ ни чꙙда· ни и҅мѣниꙗ· ни могѫтъ прио҅брѣсти ни ꙁлата ни съребра· ни и҅ного ничь҆согоже ѥже въ мироу семь· нъ прѣо҅бидꙙтъ и҅ цѣсарꙙ и҅ кнꙙꙁꙙ· о҅жидаѭ̑ште ѥ҅дного тъчьѭ̑ цѣсара великааго хс꙯а· ѥ҅гоже вои҅ни ѥ҅смъ мꙑ· въ родꙑ родъ прѣбꙑваѭшт ѥ҅моу· ѥ҅гоже цѣсарь҆ство не прѣходитъ· нъ прѣбꙑваатъ въ вѣкꙑ· то рекъшоу ст꙯оуо̑умоу їѡ̑нѣ· повелѣшꙙ вльсви пръстꙑ ѥ҅моу о҅тъсѣкати о҅боѧ· рѫчьнꙑѧ и҅ ножънꙑѧ· и҅ помꙙташꙙ ѧ прѣдъ ст꙯ꙑмъ и҅ѡ̑нѫ· и҅ рѣшꙙ къ н҄емоу вль҆сви· се видиши како расꙑпахомъ пръстꙑ твоѧ по ꙁеми· пожиди о̑убо· ѥ҅гда врѣмꙙ бѫдетъ жꙙтвꙑ· то придѫтъ ти мь҆ноꙁи прь҆сти· о҅тъвѣштавъ ст꙯ꙑи їѡ̑на рече·

[0590] а҅ꙁъ мъногъ рѫкъ не трѣбоуѭ̑· нъ ѥ҅стъ богъ съꙁъдавꙑи҅ мꙙ· и҅же пакꙑ о҅бновитъ мꙙ· о҅бновьѥ҅нии҅мъ свои҅мъ ѥ҅же хоштетъ творити о҅ насъ· то слꙑшавъше о҅тъ н҄его вль҆сви· и҅ ꙗ҅рости и҅спль҆нивъше сꙙ повелѣшꙙ въꙁварити пьцьлъ въ конобѣ· и҅ повелѣшꙙ слоугамъ да о҅дерѫтъ грѫгомь вь҆сѫ главѫ ѥ҅го· ѭ̑доуже власи сѫтъ· к томоу же и҅ ѧ҅ꙁꙑкъ ѥ҅моу о̑урѣꙁати· и҅ сътворишꙙ тако·

[0591] и҅ повелѣшꙙ влъсви· и҅ въвръгошꙙ прѣдъ н҄имъ кожѫ главꙑ ѥ҅го ꙁꙑкъ· въ конобъ пь҆ць҆лънꙑи҆· томъ же въвръгошꙙ и҅ самого того ст꙯ааго въ конобъ пь҆ць҆лънꙑи҆· въвръженоу же бꙑвъшꙋ ст꙯оуо̑умоу· а҅биѥ и҅ꙁлиꙗ҅ сꙙ вънъ конобъ и҅ вь҆сь пь҆цьлъ· и҅ не прикоснѫ сꙙ ѥ҅мъ· и҅ никакоже не врѣди ѥ҅го ни при чесомь҆же· видѣвъше же нечьстивии вль҆сви бꙑвъшеѥ҅ то чоудо· и҅ дививъше сꙙ о̑ужасошꙙ сꙙ· ꙗ҅ко не врѣди ѥ҅го никакоже таковаꙗ мѫка· повелѣшꙙ принести вратъ и҅ въложити и҆ вь н҄ь· и҅ сътꙙгнѫти и҅ ꙁавити ꙁѣло· и҅ сътворишꙙ тако слоугꙑ· и҅ съломишꙙ сꙙ кости ѥ҅го вьсꙙ· и҅ потомъ прѣтръшꙙ и полъма· прѣтъренꙋ же ѥ҅моу бꙑвъшоу· повелѣшꙙ вльсви троупъ ѥ҅го въврѣшти въ ꙗ҅мѫ глѫбокѫ· и҅ стрѣшти ѥ҅го твръдѣ· и҅ бꙑстъ тако· тако же сꙙ о̑убо съконь҆чавъшоу ст꙯оуо̑умоу и҅ѡ̑нѣ· повелѣшꙙ пакꙑ привести ст꙯ааго варахисиѡ̑на· приведеноу же ѥ҅моу бꙑвъшоу· глаголашꙙ къ н҄емоу вль҆сви· поштꙙди о̑удовъ свои҅хъ варасихиѥ· и҅ не въсхошти беꙁгодь҆нѣ о҅сѫдити себе· ҅Отъвѣштавъ же ст꙯ꙑи҆ варахисии рече къ н҄имъ· ни а҅ꙁъ ѥ҅смъ съꙁъдавꙑи҆ себе· ни а҅ꙁъ погоубьꙗѭ̑ себе· нъ ѥ҅стъ господь сътворивꙑи҅ мꙙ и҅ тъ о҅бновитъ мꙙ силоѭ̑ своѥ҅ѭ̑· и҅ тъ мꙙ и҅ꙁбавъꙗ҅тъ и҅ хранит·

[0592] непорочь҆на о҅тъ рѫкъ вашихъ· и҅ о҅тъ рѫкоу цѣсара вашего о̑укоренааго· и҅же сътворь҆шааго и бога не вѣстъ· нъ вол҄ꙙ и҅ повелѣниꙗ· того дьꙗ҅вола подвиꙁаа҅тъ сꙙ съконьчати· то рекъшоу ст꙯оуо̑умоу варахисиоу· рѣшꙙ влъсви мꙑ ѥ҅смъ сами досаждаѭ̑штии· и҅ о̑укараѭ̑штии цѣсара савориꙗ· Си о̑убо прѣль҆стиѭ̑ своѥ҅ѭ̑ пъваѭ̑ште·

[0593] небрѣгѫтъ никогоже· то и҅мъ рекъшемъ· и҅ ꙗ҅рости сꙙ и҅сплънивъшемъ многꙑ· и҅ꙁмѣнишꙙ сꙙ лица вьсѣмъ о҅ блаженѣмъ варахисии҆· и҅ повелѣшꙙ влачити и по трьнию̑· и҅ потомъ повелѣшꙙ принести трь҆стиѥ· и҅ расцѣпивъше на дьвоѥ о҅бложити по пльти ѥ҅моу· и҅ връвиѭ̑ о҅бꙙꙁавъше сътꙙгнѫти· донь҆деже погрꙙꙁнетъ трьстие въ пльти ѥ҅го· и҅ повелѣшꙙ и҅ꙁвлачити трьсти и҅ꙁ н҄его· да съ трьстиѥмъ и҅ пльть ѥ҅го въꙁдираѥтъ сꙙ· и҅ сътворишꙙ тако слоугꙑ· и҅ и҅ꙁвлачишꙙ трьстиѥ съ плътиѭ̑ ѥ҅го· потомъ же повелѣшꙙ нечь҆стивии вль҆сви· и҅ въложишꙙ и҅ въ вратъ и҅жде и҅ ст꙯ааго їѡ̑нѫ· и тоу съломишꙙ вь҆сꙙ кости ѥ҅моу·

[0594] потомъ же повелѣшꙙ слоугамъ и҅ принесошꙙ пь҆цьлъ горꙙштъ· и҅ вълиꙗ҅шꙙ въ о̑уста ѥ҅моу· и҅ тако прѣдастъ доушѫ свꙙтꙑи варахисии· и҅ тако пострада съ вь҆сѣми ст꙯ꙑими· Слꙑшавъ же мѫжъ нѣкто доброговѣи҅нъ·

[0595] и҅менемь҆ а҅удисотъ· ꙗ҅ко съконьчаста сꙙ ст꙯аꙗ· їѡ̑на и҅ варахисии· приде и҅ и҅скоупи о̑у стражъ тѣлесѣ ст꙯оую̑· пꙙть҆ сътъ и҅ три сьребрьникꙑ давъ·

[0596] не тъчь҆ѭ̑ же сею̑ ѥ҅диною дъвою̑ ст꙯꙯оую̑ и҅скоупи тѣлеси· нъ и҅ и҅нѣхъ и҅же прѣдъ тѣма мѫчени бꙑшꙙ· клꙙ же сꙙ мѫжъ тъ продавъшии҅мъ тѣлеса· ꙗ҅ко никтоже о҅тъ кнꙙꙁъ вашихъ не и҅матъ о̑увѣдѣти бꙑвъшааго· пон҄еже и҅спръва дроугъ бѣ мѫжъ сихъ съконьчавъшии҅хъ сꙙ· Съконь҆чавъшиїхъ же сꙙ свꙙтꙑи҅хъ ⁘ и҅мена сѫтъ си· їѡ̑на варахисии· ꙁанида· лаꙁаръ· нерсисъ· и҅лиа· а҅вивъ· марисъ· маруѳа· симвеи҆ѳис· сава· Сии ѥ҅дин на десꙙте страстотръпьци· и҅ добропобѣдь҆нии мѫченици· троудишꙙ сꙙ дожи и҅ до коньца хс꙯а ради· ꙁан҄е и҅ о҅дѣни бꙑшꙙ свѣтълоѭ̑ о҅деждеѭ̑· и҅ нео̑увꙙдаѭ̑штии҅мъ вѣнь҆цемъ вѣньчани тѣмь хс꙯омъ· и҅хъже ст꙯ꙑи҅хъ молитвами· да помиловани бѫдемъ вь҆си· Съконь҆чашꙙ же сꙙ ст꙯ии христосови мѫченици· девꙙть и҅хъ· мѣсꙙца марта к꙯ꙁ· а҅ дроугаꙗ дъва того жде мѣсꙙца к꙯ѳ· съписа же памꙙть҆ ст꙯ꙑи҅хъ· и҅саи҅ꙗ нѣк꙽то и҅менемь҆· сꙑнъ а҅давовъ· о҅тъ ꙁемьѧ сꙑ а҅рꙁанінъскꙑ· и҅же бѣа҅ше шълъ съ вль҆хвꙑ послоушати тъчьѭ̑ бꙑваѥ҅мꙑи҅хъ· иже прѣбꙑвъ по страдании҆ ст꙯ꙑи҅х꙽· и҅ вьсе и҅спрь҆ва дожи и҅ до конь҆ца· ꙁѣло и҅стиньнѣ слꙑшавꙑ и҅ видѣвъ· потъшта сꙙ съ вь҆сѣкоѭ̑ тврьдостиѭ̑ съписати· на въꙁграждениѥ· и҅ о̑успѣхъ· и҅ съпасениѥ и҅ о̑успѣхъ почитаѭ̑штии҅мъ· ꙗ҅коже и҅ и҅нѣмъ подражател҄емъ таковꙑѧ о҅ х꙯ѣ благодѣти· ѥ҅моуже слава и҅ дръжава· вь҆ вѣкꙑ вѣкомъ а҅минъ ⁘

[0597]  мѣсꙙца марта л꙯ житиѥ прѣпрость҆· о҅тьца їѡ̑а҅на и҅гоумена ст꙯ꙑѧ горꙑ синеи҅скꙑ· ѥ҅моуже прирокъ соластик꙽ ⁘ Еже о̑убо которꙑи ѥ҅стъ родивꙑи· добь҆ꙗ҅го сего и҅ въскръмивꙑи҆· прѣжде чрънориꙁъства да тако рекѫ чоудънꙑи҆ градъ ꙁемънꙑи ѥ҅стъ· нѣстъ же ми потрѣба глаголати о҅ н҄емъ· а҅ ѥ҅же которъи ѥ҅стъ нꙑнꙗ· прии҅мꙑи҆· и҅ беꙁбрашънꙑи҅мъ брашънꙑи҅мъ кръмꙙ чоудъна꙽го сего· то не не вѣдѣ нъ и҅ ꙁѣло вѣдѣ·

[0598] ѥ҅стъ бо и҅ тъ нꙑнꙗ въ о҅номь҆· о҅ н҄емъже великомъ гласомъ въпиѥ҅тъ павьлъ глагол҄ꙙ· и҅хъже жиште на небесехъ ѥ҅стъ· насꙑштаѧ брашънъмъ беꙁвештънꙑи҅мъ· ненасꙑтꙙштааго сꙙ· и҅ невидимааго бога· добротꙑ доꙁьрꙙ· ꙗ҅ко раꙁоумънꙑи҅мъ о̑умомъ тъчиѭ̑ доꙁь҆рꙙ и҅ чоудꙙ сꙙ· достои҅нънꙑ троудъ свои҅хъ дарꙑ прии҅мъ· и҅ вѣньцꙙ· къ тѣмъ причетанъ бꙑвъ· и҅ присно съ тѣми прѣбꙑваѧ· и҅хъже ногꙑ стоѧтъ о̑убо въ о̑управь҆ѥ҅нии· и҅ како о̑убо тоу· съ беꙁвѣстънми вештънꙑи҅притекъ ста· повѣдѣ ꙗ҅вѣ· шесть на десꙙте лѣтъ о̑убо сѫштоу блаженоуо̑умоу връстоѭ̑· тꙑсꙙштъноу же раꙁоумънѫѭ̑ хꙑтростиѭ̑· приведе сꙙ самъ ꙗ҅ко нѣкака чиста самои҅ꙁвол҄ьна жрътва къ великоуо̑умоу чистителю· тѣло о̑убо своѥ҆ на синеи҅ск горѫ принесъ· а҅ доушѫ на небесъскѫѭ̑· ꙗ҅коже мьн҄ѫ и҅ о҅тъ того самого мѣста· Велико нъ невидимоуо̑умоу· о̑управьѥ҅ниѥ и҅ о̑успѣхъ прио҅брѣсти помꙑсливъ·

[0599] и҅ тоу живꙑ велико съмѣрениѥ прии҅м꙽· о҅тъсѣче о҅тъ себе вьсꙙ своѧ вол҄ꙙ· и҅ прѣклони вꙑѭ̑ своѭ̑ на сь҆мѣрениѥ· и҅ тако стрь҆мь о̑умрьтвивъ сꙙ самохотьѭ̑· ꙗ҅ко бесловесънѫ нѣкакѫ и҅ несамовол҄ьнѫ доушѫ и҅мꙑ· и҅ ѥ҅сть҆ствънааго ѥ҅стъства и҅ꙁмѣн҄енѫ бъхма· а҅ се ѥ҅стъ чоудьнѣѥ· ѥ҅же въ мноꙁѣ прѣмѫдрости си· простꙑи҅мъ же житиѥ҅мъ· и҅ съмѣрении҅мъ· о҅тъгъна прѣмѫдрость҆но величаниѥ· таче по девꙙтънадесꙙть҆нѣ꙽мь лѣтѣ· а҅кꙑ нѣкого съла и҅ ꙁастѫпь҆ника· къ вꙑшънюо̑умоу цѣсароу о̑учителꙗ своѥ҅го· прѣдьпосълавъ· и҅ꙁиде на мльчанъноѥ мѣсто· въ рѫкоу несꙑ ꙗ҅ко о҅рѫжиѥ на о̑утврь҆ждениѥ҆ себѣ и҅гоуменꙙ молитвꙑ· пꙙть҆ пьпришть же вь҆ дал҄ꙙ о҅тъ манастꙑрѣ мѣсто прии҅мъ сѣде· мѣстоу же томꙋ и҅мꙙ ѳолас· четꙑри десꙙти же лѣтъ сътвори тоу сѣдꙙ· беꙁъ сътѫжениꙗ· и҅ горꙙштѫ любь҆вьѭ̑· и҅ божьствънꙑмъ огн҄емъ раꙁгараѧ сꙙ присно· и҅ кто ѥ҅стъ довь҆ленъ словесꙑ и҅сповѣдати· того добь҆ѥ҅сти и҅ троудꙑ· ѧ҅же сътвори тоу сѣдꙙ· о҅баче то понѣ мало о҅тъ начꙙтъкъ съповѣмъ блаженааго сего· благои҅ꙁвол҄ениꙗ· ꙗ҅дѣѣ҆ше о̑убо о҅тъ вь҆сего нъ по малоу ꙁѣло· ꙁаповѣди радине тѣмъ величаѥ҅тъ сꙙ· нъ да присно съмѣрениѥ и҅матъ· о҅тъ масти же вь҆сѣкоѧ добьѥ съхрани сꙙ· по вь҆сꙙ же часꙑ· съмрьть помꙑшл҄ѣѧ доушѫ своѭ̑ въстави на бол҄ьшꙙ троудꙑ· послоушании҅мъ же мѫчителꙗ враждѫ ꙗ҅ко мечемъ о҅тъсѣче· ꙁатворении҅мъ же и҅ мльчаниѥ҅мъ паѭ̑чинꙑ хоуждъшѫѭ̑ славѫ о̑умори· како ли съповѣдѣ ѧ҅же при насъ вѣнь҆цꙙ и҅сплете себѣ сль҆ꙁънꙑи҅мъ точениѥ҅мъ· и҅хъже таи҅ноѥ дожи и҅ до нꙑнꙗ прѣбꙑваатъ дѣло· въ пештерѣ ꙗ҅же маломъ о҅тъстоꙗ҅ше о҅тъ хꙑꙁинꙑ ѥ҅го· Въ тои҅ же вьсегда сѣдꙙ съ сль҆ꙁами плакаа҅ше сꙙ·

[0600] и҅ кричааше и҅ въпиꙗ҅ше велми· ꙗ҅коже се бꙑшꙙ нѣкомоу о҅рѫжии҅мъ о҅чи и҅ꙁбадали· съна же толико приѥ҅мь҆ꙗ҅ше· ѥ҅ликоже тъчьѭ̑ о̑ума не погоубити· бессьниѥ҅мъ· наи҅вꙙште же прѣдъ сънъмъ молитвꙑ творꙗше· и҅ кън҄игꙑ почитааше· то бо ѥ҅моу бѣа҅ше тъчьѭ̑ о̑унн҄ению̑ въсхлаштению̑·

[0601] течениѥ҅ же ѥ҅го молитва непрѣстанна· а къ богоу любꙑ беꙁ мѣрꙑ· того бо ноштъ и҅ дьнь въ чистотѣ житиꙗ своѥ҅го· ꙗ҅ко въ ꙁрь҆цалѣ доꙁь҆рꙙ· не можааше насꙑтити сꙙ· того подражаѧ житиꙗ· мѡси нѣкто о҆тъ тоу сѫштии҅хъ чрь҆ньцъ· моли сꙙ и҅гоуменоу· да и҅ бꙑ приѧ҅лъ їѡ̑а҅н꙽ къ себѣ· да ѥ҅моу би бꙑлъ о̑ученикъ·

[0602] и҅ приноуди и и҅гоуменъ молꙙ и· и҅ приѧ и҆ къ себѣ· и҅ бѣаше с н҄имъ прѣбꙑваѧ· ѥ҅дноѭ̑ о̑убо о҅тъ дьниї· повелѣ о҅тъць҆ їѡ̑а҅нъ мѡ̑сеоу и҅ти нѣ на коѥ҆ мѣсто·

[0603] и҅ копавшоу ровъ съвратити водѫ· и҅ привести на напаꙗ҅ниѥ҅ ꙁелию̑· дошъдъшоу же ѥ҅моу нареченааго мѣста· повелѣноѥ беꙁ лѣности творѣаше· ꙁною̑ же въ прѣпладь҆нии бꙑвъшоу· въꙁлеже мѡ̑усии подъ камꙑкомъ великомъ· и҅ о̑усъпъ почивааше· не хотꙙи҅ же ꙁъла рабомъ свои҅мъ господь вари по о҅бꙑчаю̑· сѫштоу бо великоуо̑умоу о҅тъцоу въ хꙑꙁинѣ· и҅ молитвѫтворꙙштоу къ богꙋ· въꙁдрѣма сꙙ и҅ о̑усънѫ малꙑ· и҅ видѣ нѣкога въ свꙙтител҄ьстѣ лѣпотѣ въꙁбоуждаѭ̑шта и҆· и҅ поносꙙшта ѥ҅моу о҅ сь҆нѣ и҅ глагол҄ѫшта· їѡ̑ане како бес печали съпиши· а҅ мѡи҅си вь велицѣ бѣдѣ прѣбꙑваа҅тъ· а҅биѥ҅ же въскочивъ ꙁа о̑ученика своѥ҅го молитвѫ творꙗше· таче пришъдъшоу ѥ҅моу вечер꙽· въпрашааше ѥ҅го· ѥда ти сꙙ что ꙁъло сътвори· о҅нъ же рече· ꙗ҅ко камꙑ великъ мꙙ хотѣ погнести· почиваѭ̑штоу ми въ прѣпладьниѥ подь н҄имъ· а҅ште не бꙑ мене напрасно въꙁъвалъ· да о҅штоутивъ о҅тъскочихъ· съмѣренꙑи҅ же о҅тъць по и҅стинѣ· ничесоже о҅тъ видѣнꙑи҅хъ съповѣдавъ таи҅нѣ же благааго бога похвали· бѣа҅ше же и҅ о҅браꙁъ· и҅ цѣлител҄ь врѣдомъ невидимꙑи҅мъ· ꙗ҅коже нѣкъгда нѣкто и҅саак҄ии и҅менемь҆· тꙙжестиѭ̑ пльтолюбивааго бѣса велми съдръжимъ· и҅ въ о҅тъчаании бꙑвъ къ великоуоумоу семоу о҅ть҆цоу притече· и҅ съ сльꙁами и҅ вь҆пл҄ьмъ и҅сповѣдааше свои врѣдъ ратъ· блаженъи҅ же чоудивъ сꙙ вѣрѣ ѥ҅го· на молитвѣ станевѣ рече ѡ̑ дроуже· и҅ ꙗ҅ко молитвънаа словеса съконьчаваа҅хѫ сꙙ· ѥ҅ште ницоу лежꙙштоу болꙙштоуо̑умоу· господь творꙙи вол҄ѫ въгодь҆никомъ свои҅мъ· тъ о̑услꙑшавъ и҅ раба своѥ҅го молитвꙑ· и҅ о҅бльгъча братꙋ томоу ратъ· и҅ благодарьствиста г꙯а б꙯а· нѣкотории ꙁавистиѭ̑ пострѣкаѥ҅ми· ѧ҅ꙁꙑчъна и҅ блꙙдьника и҆ нарицаѭ̑· ѧ҅же дѣломъ накаꙁавъ· вь҆сѣч꙽скꙑ сꙙ вь҆сѣмъ покаꙁаа҅ше мошти· силѫ· подаѭ̑штоу ѥ҅моу вь҆сѣъ хс꙯оу·

[0604] млъча же вьсе лѣто не глаголꙙ ни къ комоуже ничъсоже· ꙗ҅коже ꙁавистьникомъ молитвь҆никомъ бꙑти глагол҄ѫштемъ· ꙗ҅ко источь҆никъ присно текꙑи҆ ꙁатвори сꙙ· и҅ съпасениѥ҆ вь҆сѣхъ погꙑбе·

[0605] о̑умол҄енъ же бꙑвъ· пакꙑ по пръвꙑи҆ сꙙ ѧ҅ чинъ· таче чоудивъше сꙙ вь҆си· вь҆сѣмъ о̑управь҆ѥ҅нии҅мъ ѥ҅го· ꙗ҅ко новоꙗ҅вивъша сꙙ нѣкого мѡсеꙗ҆· на старѣи҅шинъство братиѧ въꙁведошꙙ· на начꙙлъно свѣштило свѣшт· добрии҅ же и҅скоусь҆ници· глоумивъше сꙙ и҅ не сълъгашꙙ· нъ въсходитъ на горѫ и҅ тъ·

[0606] и҅ непрѣходънꙑи҆ прѣшь҆дъ мракъ· богоо҅браꙁъноѥ приѥ҅мл҄етъ· раꙁоумь҆нꙑи҅ми въꙁводимъ степень҆ми ꙁаконоположениѥ҆· и҅ видъ словомъ божиѥ҅мъ о҅твръꙁаатъ о̑уста· и҅ доухъ вьвлѣче и҅ о҅търигнѫ слово и҅ словеса· и҅ блага съкровишта срь҆дь҆чь҆нааго· и҅ прѣходитъ ви҅димааго житиꙗ конь҆чинѫ· въ наставении и҅ꙁдраи҅л҄итъскꙑи҅хъ чрънориꙁь҆цъ· ѥ҅днѣмъ тъчь҆ѭ̑ не подобь҆нъ бꙑвъ мѡсеѡ̑ви· ѥ҅же вꙑшь҆н҄іи и҅ѥ҅роусалимъ въходъ· ꙗ҅коже о҅нъ вь҆ н҄ижь҆нии҆· нѣкако сълъганъ бꙑстъ·

[0607] и҅ съвѣдѣтел҄ьствоуѭ̑ мноꙁии же тѣмь҆· и҅ съпасошꙙ сꙙ и҅ съпасаѭ̑тъ сꙙ· сь҆вѣдѣтел҄ь добии҆ давꙑдъ новꙑи҆· прѣмѫдрааго мѫдрости и҅ съпасениꙗ҆· съвѣдѣтел҄ь же добрꙑ нашъ прѣподобьнꙑи҆ пастꙑръ· о҅тъ н҄егоже ꙁа памꙙть҆ о̑умол҄енъ бꙑвъ съ горꙑ къ намъ новꙑи҆ сии боговидъцъ· синеи҅скꙑѧ помлꙑсломъ съшедъ· покаꙁа намъ и тъ· богомъ написанꙑ ѥго скрижали· и҅ꙁвънѫдоу о̑убо дѣи҅ствънꙑ· и҅ꙁвънѫтрь҆ же видьнꙑ· и҅мѫштꙙ о̑утврь҆ждениѥ глагол҄ѫштꙙ сице· богоу же нашемоу слава· нꙑнꙗ и҅ присно и҅ вь вѣкꙑ вѣкомъ а҅минъ ⁘ мѣсꙙца марта л꙯а· житиѥ ст꙯ааго їѡ̑ана е҅пискоупа мль҆чаливааго· моностꙑра о҅тца нашего савꙑ ⁘

[0608] Пръвоѥ прѣдъложѫ въ словеси о҅тьца їѡ̑ана мльчаливааго· и҅же въ моностꙑри блаженааго савꙑ· ꙗ҅коже и҅ лѣтꙑ и҅ житиѥ҅мъ свѣтъломъ· и҅нѣхъ вь҆сѣхъ старѣиша сѫшта· Сии о̑убо о҅свѣштенꙑи о҅ть҆цъ нашъ їѡ̑а҅ннъ·

[0609] о҅тъ а҅рменъскааго никополꙗ бѣ· родителю бꙑвъ· е҅гкратиꙗ· и҅ е҅уфимиѧ· тако нарицаѥ҅мома· богатъствомъ же и҅ слоутиѥ҅мъ родител҄ьскꙑи҅мъ кꙑпꙙштьмъ· и҅ въ мноꙁѣхъ старѣи҅шиньствѣхъ градъскꙑ лѣпьствовавъшемъ·

[0610] въ воѥводь҆ствѣхъ же· и҅ народоводимѣхъ· о҅ нихъже многꙑ приносꙙтъ повѣсти же и҅ о̑управьѥ҆ниꙗ· вуꙁан꙽тии҅стии же и҅ а҅рмениистии҅ о҅тоци· ꙗ҅же да не съ пръва повѣсти насꙑштениѥ сътворѫ· хотꙙ прѣминѫ· та ѥ҅дина о҅ н҄емъ съповѣдаѧ· ꙗ҅же въсѣмъ съпроста ꙗ҅вьѥ҅ниѥ навѣдѫштиимъ того· роди сꙙ о̑убо ꙗ҅коже тъ ми съповѣда· въ и꙯ дьнь҆ е҅нуа҅ра мѣсꙙца· въ четврътоѥ лѣто марк҄иа҅нꙗ цѣсарь҆ства богомъ любима꙽го· и҅ крь҆стианома сѫштема родивъшии҅ма· кръстиа҅нѣ и҅ въꙁвождааше сꙙ съ своѭ̑ братьѭ̑· лѣтоу же нѣкоѥ҅мꙋ минвъшоу· и҅ родител҄ема о҅ х꙯ѣ о̑умъръшема· и҅ раꙁдѣл҄еноу бꙑв꙽шоу родител҄ьскоу и҅мѣнию̑· богоносивꙑ сь҆ о҅тьць҆ богоу сꙙ на о̑учꙙстиѥ въдавъ и҅ въꙁградивъ въ томъ градѣ црь҆къве прѣхваль҆нѣи҆ богородици· и҅ приснодѣвѣ марии· о҅тъвръже сꙙ потрѣбъ миръскꙑи҅хъ· о҅смаа҅го на десꙙте своѧ връстꙑ лѣта· и҅ прии҅мъ десꙙторо братиѧ хотꙙштꙙѧ҅ сꙙ съпасти· моностꙑръ сътвори тоу· по вь҆са же лѣта ю̑ности своѥѧ· много полагааше спѣшениѥ·

[0611] чрѣво же дръжати и҅ величаниѥ прѣобидѣти· вѣдꙑ ꙗ҅коже чрѣвь҆наа сꙑтость· ни бь҆дѣти вѣстъ· ни цѣломѫдрь҆ствовати· и҅ величаниѥ мльчати не трь҆питъ· въꙁдръжаниѥ же беꙁ꙽ бь҆дѣниꙗ чистотꙑ· и҅ сьмѣрениꙗ о̑управити сꙙ не можетъ· тако тъ о̑убо въ ю̑нѣ врь҆стѣ троуждааше сꙙ· и҅ о̑умъ беꙁъ глоума хранꙙ· и҅ слово неꙁаꙁорь҆но съмѣшено съ солиѭ̑ божь҆ствънѫѭ̑· и҅же плодънꙑи҅мъ словомъ и҅ дѣломъ· на житиѥ въꙁдръжан꙽ноѥ чинꙗа҅ше· ни о҅брѣмьꙗ҅ѧ҅ и҅хъ праштаѧ прѣбꙑвати· ни беꙁъ и҅скоушениꙗ· нъ по малоу ведꙑ ѧ·

[0612] и҅ божь҆ствънꙑи҅ми напаꙗѧ питии· плодоносъствовати подобь҆но ꙁь҆ваниꙗ· сь҆сѫждааше· дъвадесꙙтъноуо̑умоу о̑убо и҅ о҅смоуо̑умоу лѣтоу пришъдъшоу· и҅ благодати свьтꙙшти сꙙ ꙗ҅же на н҄емь҆·

[0613] и҅ вь҆сѫдоу расходꙙшти сꙙ· севастии҅скъи҆ митрополитъ· о҅тъ прослоутиꙗ о̑убо ѥ҅же о҅ н҄емъ прѣклонивъ сꙙ· и҅ о҅тъ колониїска града людии҆· о̑умол҄енъ бꙑвъ· а҅кꙑ на и҅но о҅рѫдиѥ того приꙁъвавъ· о̑уже цръкъвънꙑхъ сановъ порꙙдиѥ прошъдъша постави е҅пискоупа· нареченааго града того е҅пискоупоу о̑умъръшоу· и҅ сице е҅пискоупь҆ство невол҄еѭ̑ прии҅мъ· правьѥ҅ниꙗ чрънориꙁъскааго житиꙗ не и҅ꙁмѣни· нъ въ е҅пискоупьствѣ а҅кꙑ въ манастꙑри троуждаа҅ше сꙙ· дръжꙙ сꙙ паче по немьвениѥ· стꙑдꙙ сꙙ не тъчьѭ̑ о҅тъ и҅ного видѣти сꙙ· нъ и҅ самъ нагъ видѣти сꙙ· помꙑшлꙗѧ а҅дамовѫ нагость·

[0614] и҅ ѥ҅же о҅ томь҆· и҅ полагааше ѥ҅динѫ бꙑти о҅тъ великꙑи҅хъ добротъ ѥ҅же не мꙑти сꙙ· и҅ просто решти вь҆сѣми о҅браꙁꙑ творꙗѣше спѣхъ въгодити богоу· а҅лчъбами же и҅ моли҅твами· и҅ о҅цѣштениѥ҅мъ тѣлесънꙑимъ· и҅ чистотѫ срь҆дьчь҆нѫѭ̑ помꙑслꙑ присно чистꙙ· и҅ вь҆сѣко вꙑшениѥ въꙁемьѭ̑штеѥ҅ сꙙ· на вѣдѣниѥ божиѥ· нъ и братъ ѥ҅моу пергамии҆·

[0615] о҅бѣма цѣсарема въгодивъ· и҅ старѣи҅шинъства многа градънаꙗ прѣдръжавъ· о҅тъ добротꙑ сего о҅свѣштаѥ҅мъ· много спѣшениѥ творѣа҅ше въгаждати богꙋ· нъ и҅ братоучꙙдъ о̑убо ѥ҅моу ѳеѡ̑дѡ̑ръ·

[0616] славънꙑи а҅нтиграфеусъ· сего и҅же въ добротахъ състарѣвъшааго сꙙ· божъствънааго того слꙑшаниѥ приѥмьѧ· и҅ доушѫ слꙑшании҅мъ о҅свѣштаѧ вель҆ми въгаждааше богоу· съ вь҆сѣмъ домомъ свои҅мъ· и҅же ѳео҅дѡ̑ръ о҅тъ вь҆сего нꙑнꙗ бол҄ѣрь҆ска сь҆вѣта· и҅ къ доброчь҆стивоуо̑умоу нашемоу цѣсароу и҅о̑устиниꙗ҅нꙋ·

[0617] о҅ съмꙑслѣ и҅ чистотѣ житиꙗ· и҅ правѣ вѣрѣ и҅ милости чоудимъ ѥ҅стъ· и҅ се же послѣжде· а҅ꙁъ же на вь҆рꙙждениѥ лѣтъноѥ въсхождѫ· семоу о̑убо їѡ̑аноу божьствъноуо̑умоу· девꙙть҆ лѣтъ въ е҅пискоупии сътворивъшоу· сълоучи сꙙ мѫжоу сестрꙑ ѥ҅го мариѧ· пасиникоу нарицаѥ҅моу·

[0618] строити рамѣньскѫ власть· и҅же о҅тъ дѣи҅ства сотонина· начꙙ о҅тъиати и҅ съмѫштати семоу върѫченѫѭ̑ црь҆къве· строѧ҅штиимъ о҅бо ѭ̑ не дадꙑ лѣпааго творити промꙑшлꙗꙗ· и҅ строꙗ цръкъвънꙑхъ потрѣбъ· прибѣгаѭ̑штꙙѧ же къ о̑уставомъ· тоѧ съ ноуждеѭ̑ о҅тътръꙁаѧ·

[0619] и҅ о̑уставомъ о̑утврь҆жденоѥ раꙁараѧ҆· и҅ многашти молимъ· и҅ словесꙑ божии тѣшимъ· гории покаꙁааше сꙙ· марии сестрꙑ о̑уже о̑умъръши· ҅Отътолѣ о̑убо въ печаль҆ лютѫ въпадъ правь҆дивꙑи҆· приноужденъ бꙑ въ къснꙙтинь҆ градъ въꙁити· и҅ бꙑвъ тоу и҅ полеꙁъна своѥи црь҆кви сътворивъ· на коньць҆ цѣсарь҆ства ꙁинонова· е҅уфимоу а҅рхие҅пискоупоу къснꙙтинꙗ града· потроудивъшоу сꙙ ꙁа н҄ь· боговъгодь҆нъ съвѣтоуѥ҅тъ съвѣтъ въ свꙙтꙑи градъ о҅тити· и҅ о̑упраꙁнивъше сꙙ о҅тъ потрѣбъ мира сего мль҆чати·

[0620] и҅ о҅тъпоустивъ и҅же бѣшꙙ сь н҄имъ клирици· и҅ съ творенꙑи҅ми повелѣнии҆· и҅ о̑утаи҅въ сꙙ вь҆сѣхъ· и҅ ѥ҅динъ о҅брѣтъ сꙙ· вь҆сѣдъ въ корабь приде въ и҅е҅роусалимъ· и҅ прѣбꙑвъ въ гостиньници ꙗ҅же прѣдъ градомъ·

[0621] ꙗ҅же съꙁъдана бꙑстъ о҅тъ блаженꙑѧ е҅удок҄иѧ҆· въ н҄еи҅же гостинь҆ници цръкꙑ ѥстъ ст꙯ааго г҄еѡ̑ргиꙗ мѫченика· и҅ бꙑвъ вь҆ н҄еи҆· и҅ миръскоѥ сътѫжаниѥ видѣвъ· печальнъ бꙑ въ о̑умѣ· и҅ мол҄ꙗше бога съ слъꙁами· довести сꙙ въ мѣсто добровъгодъно и҅ мльчаль҆но· и҅ на съпасениѥ строи҅но·

[0622] и҅ тако ѥ҅моу прѣбꙑваѭ̑штоу въ штоуждекръмь҆ници· и҅ молꙙштоу сꙙ богоу о҅ томь҆· походꙙштоу ѥ҅моу ноштиѭ̑ ѥ҅дномоу по срѣдоудвории҆· и҅ на небо въꙁь҆рѣвъ· о̑уꙁь҆рѣ напрасно ꙁвѣꙁдѫ о҅браꙁъ кръстънꙑи҆ и҅мѫштѫ· и҅дѫштѫ на н҄ь· и҅ слꙑша гласъ глагол҄ѫштъ о҅тъ свѣта того· а҅ште хоштеши съпасти сꙙ· то въслѣдоуи свѣта сего· и҅ вѣровавъ и҅ꙁиде скоро· и҅ въ слѣдъ и҅дѣа҅ше свѣта того· и҅ свѣтоу ведѫштоу приведе въ великѫѭ̑ лаврѫ свꙙтааго о҅тца нашего савꙑ· салстиоу въ то года патриа҅рхоу сѫштоу въ и҅е҅роусалимѣ· бꙑвъ о̑убо въ велицѣи лаврѣ· о҅брѣте о҅блаженика савѫ дроужинꙑ прибравъша р꙯и чрънориꙁьць· въ мноꙁѣ о̑убо пль҆ть҆нѣѣмъ о̑убожьствѣ ходꙙштемъ· доуховънꙑи҅ми же благодѣтьми богатомъ сѫштемъ· блаженикъ о̑убо сава того прии҅мъ· прѣда и строи҅телю манастꙑръскоуо̑умоу· а҅кꙑ нѣкого о҅тъ новопристѫпивъшии҅хъ повелѣвати ѥ҅моу да слоужитъ· не вѣдѫштемъ вь҆ н҄емь҆ съкровишта доброу· да не чоудитъ же сꙙ никтоже· и҅мже о̑утаи҅ сꙙ о҅тъ старца чъстънааго савꙑ съкровиште їѡ̑анѥвъ о̑управьѥ҅нии҆· нъ паче да помꙑшлꙗѥ҅тъ таковꙑи· ꙗ҅ко ѥ҅гда хоштетъ богъ о҅бавити свꙙтꙑи҅мь҆ свои҅мъ· то пророци сѫтъ· ѥ҅гда ли хоштетъ съкрꙑтъ· подобию̑ вьсѣхъ видꙙтъ· и҅ послоушъствоуѥ҅тъ ми словоу ѥлисеи пророкъ глагол҄ꙙ о҅ соманитѣнꙑн҄и· ꙗ҅ко болѣꙁнь҆на доуша ѥ҅ѧ ѥ҅стъ· и҅ господь҆ съкрꙑ о҅тъ мене· божъствънꙑи҅ же їѡ̑а҅ннъ· вь҆се съконь҆чаваа҅ше послоушаниѥ· строи҅тел҄ѣ же и҅ прокꙑи҅хъ о҅тьць· съ вь҆сѣмь҆ пооуштаниѥмь҆ и҅ сьмѣрении҅мъ слоужꙙ· водѫ о҅тъ потока въꙁносꙙ· варꙙ дѣлаѭ̑штии҅мъ·

[0623] и҅ работаѧ и҅мъ въ камении҆· и҅ въ прокꙑи҅хъ слоужь҆бахъ ꙁъданиꙗ· вън҄егда манастꙑръскаꙗ штоуждекръмь҆ница ꙁъдаа҅ше сꙙ· потом же постави и блаженꙑи сава· сокачиѭ̑· варити и҅ слоужити братии҆ вь҆сеи҆· прии҅мъ же слоужъбѫ тѫ съ о̑усрьдиѥмъ и҅ съ радостиѭ̑·

[0624] слоужааше вь҆сѣмъ о҅тьцьмъ· въгаждаѧ комоуждо съ всѣмъ сь҆мѣрении҅мъ· и҅ кротостиѭ̑· и҅ тѫ ѥ҅моу творꙙштꙋ слоужъбѫ· сълоучи сꙙ градити манастꙑръ о҅тъ лаврꙑ на сѣверъ· на прии҅маниѥ тоу новоприходꙙштиихъ и҅ꙁ мира· чрънориꙁьчь҆скѫѭ̑ и҅стинѫ·

[0625] пръвоѥ҆ въ томъ нао̑учати сꙙ· ти тако въ лаврѣ жити· манастꙑръскоѥ о̑управьѥ҅ниѥ҆· и҅скропꙑтьнѣ нао̑учивъшемъ сꙙ блаженоуо̑умоу савѣ· и҅ꙁвѣстоуѭ̑штоу и҅ глагол҄ѫштоу· ꙗ҅коже цвѣтьцъ прѣдъвараѥ҅тъ прѣдъ о҅воштемъ· такоже и҅ манастꙑрь҆скоѥ҅ житиѥ· о҅тъходънаа҅го варѣѥ҅тъ· семоу о̑убо ꙁиждемоу манастꙑроу· приноуждаѥмъ бѣаше правь҆дивꙑи тъ мѫжъ· и҅нѫ слоужъбѫ творити· и҅ варꙙштꙋ носити брашъно дѣлател҄емъ десꙙти пь҆приштъ въ дал҄ꙙ о҅тъ манастирѣ· лѣтоу же конь҆чавъшоу о҅ такои҆ слоужь҆бѣ· и҅ вь҆сѣмъ о҅ть҆ць҆мъ въꙁградивъшемъ сꙙ о҅ того о̑устроѥ҅нии҆· и҅ чистотѣ и҅ доуховьнѣмъ раꙁоумѣ· да ѥ҅мꙋ о҅тьць҆ нашъ сава клѣть на мль҆чаниѥ·

[0626] чъстънꙑи о̑убо їѡ̑а҅нъ клѣть҆ прѣи҅мъ· и҅ повелѣнъ мль҆чати прѣбꙑ три лѣта· пꙙть вь҆ недѣл҄и дьнии҆ не ꙗ҅вь҆ꙗ҅ѧ҅ сꙙ чловѣкоу съпроста· ни ничсоже въкоушаѧ҅· въ сѫботѫ же и҅ вь недѣл҄ѫ прь҆вѣѥ вь҆сѣхъ въхождааше вь црък꙽ве· и҅ по вь҆сѣхъ и҅схождааше послѣжде· ꙗ҅рѣ и҅ съ страхомъ· и҅ съ вь҆сѣмъ говѣнии҅мъ стоѧ вь҆ пѣтии҆ по глаголаноуо̑умоу въ ѱалмѣхъ· работаи҅те богоу съ страхомъ· и҅ радоуи҅те сꙙ ѥ҅моу съ трепетъмъ· толико же ѥ҅моу бѣа҅ше поо̑уврьꙁениѥ· ꙗ҅коже сль҆ꙁити ѥ҅моу ꙁѣло въ годъ беꙁскръбънꙑѧ жрътвꙑ· и҅ не мошти сꙙ самомоу дръжати· ꙗ҅коже видꙙштии҅мъ о҅тьцемъ сльꙁънꙑи даръ дивити сꙙ давьца благꙑи҅хъ бога· трь҆мь҆ о̑убо лѣтомъ конь҆чавъшемъ сꙙ· порѫчено ѥ҅мꙋ бꙑстъ манастꙑръскоѥ строи҅тел҄ьство·

[0627] и҅ помагааше ѥ҅моу богъ вь вь҆семъ· и҅ благослови сꙙ манастꙑрь҆· и҅ о̑умножишꙙ сꙙ дроужина при строи҅тел҄ьствѣ ѥ҅го· конь҆чавъшоу же слоужь҆бѫ· въсхо҅тѣ блаженꙑи҆ сава поставити и҆ въ санъ цръкъвънꙑи҆· а҅кꙑ добра и҅ съвръшена чрьнца сѫшта· и҅ пои҅мꙑ и въ свꙙтꙑи град꙽·

[0628] приведе къ блаженикоу илии҆ а҅рхие҅пискоупоу и҅ добротꙑ того съповѣдавъ· молꙗа҅ше поставити и҆ попа· и҅ а҅рхие҅пискоупъ о҅ н҄емъ слꙑшавъ· и҅де на свꙙтоѥ главь҆ноѥ мѣсто· хотꙙи҅ свои҅ма рѫкама поставити и· великꙑи҅ же сии҆ о҅тьць҆ о̑удръжанъ бꙑвъ· ꙗ҅коже не мошти о̑убѣжати съ сѫштии҅мъ· рече къ а҅рхие҅пискоупоу· чъстънꙑи о҅тьче· пон҄еже съгрѣшилъ ѥ҅смъ· нѣчто мол҄ѫ о҅собь блаженꙑи҅ма вама повѣдати· и҅ а҅ште мꙙ достои҅на творита бꙑти· то прии҅мѫ поставь҆ѥ҅ниѥ҆· и҅ пои҅мꙑ и҆ на въсходъ ст꙯ааго голгоѳꙑ о҅собь҆· рече· поштꙙди житиꙗ моѥ҅го мол҄ѫ сꙙ твоѥи҆ свꙙтꙑн҄и· и҅ никомоуже таи҅нꙑ вь҆ꙁвѣштаи҆· да не и҅ о҅тъ мѣста сего о҅тидѫ· Семꙋ же и҅ꙁвѣстивъшоу ѥ҅моу глагола· а҅ꙁъ о҅ть҆че· о҅нь҆сицꙙ града е҅пискоупъ поставь҆ѥ҅нъ ѥ҅смъ· нъ пон҄еже о̑умножишꙙ сꙙ беꙁакон҄ениꙗ моꙗ· о̑удалихъ сꙙ бѣжꙙ и҅ въдворихъ сꙙ въ поустꙑн҄ѫ· чаѧ божиꙗ присѣштениꙗ· правь҆дь҆но же помꙑслихъ· донь҆деже ѥ҅смъ въ крѣпости тѣлесьнѣи· послоужити и҅ поработати о҅тцемъ· да ѥ҅гда о҅тънемогѫ то беꙁъ о҅сѫждениꙗ бѫдѫ· о҅тъ и҅нѣхъ слоужь҆бѫ приѥ҅мь҆ѧ· Се слꙑшавъ а҅рхие҅пискоупъ чоуди сꙙ· и҅ приꙁъва блажена꙽го савѫ и҅ глагола ѥ҅моу· нѣчто ми повѣда· и҅ не моштьно ѥ҅стъ поставити ѥ҅го попа· нъ о҅тъ дьнешь҆нꙗго дь҆не да мль҆читъ· никомоуже сътѫжаѭ̑штоу ѥ҅моу· да а҅рхие҅пискоупъ се рекъ о҅тъпоусти ѧ· Блаженꙑи҅ же сава печаль҆нъ бꙑвъ въ о̑умѣ· о҅тиде триидесꙙтъ пь҆пришть въ дал҄ѧ о҅тъ манастирѣ· и҅ вь҆лѣꙁъ въ пештерѫ· падъ прѣдъ богомъ· мол҄ꙗше сꙙ съ слъꙁами глагол҄ꙙ· въскѫѭ̑ мꙙ господи толь҆ма прѣꙁь҆рѣ· ꙗ҅коже мꙙ прѣль҆стити· и҅ мь҆нѣти достои҅нна сѫшта чистител҄ьства їѡ̑а҅на· и҅ нꙑнꙗ владꙑко господи о҅бави ми о҅ н҄емъ· ꙗ҅ко печаль҆на доуша моꙗ ѥ҅стъ до сьмрьти· а҅ште съсѫдъ· и҅же мь҆ноѭ̑ мьнѣнѣ о҅свꙙштенъ·

[0629] и҅ добропотрѣбь҆нъ· и҅ божь҆ствънааго твоѥ҅го мура подобь҆нъ подъѧ҅тиꙗ· непотрѣбь҆нъ прѣдъ твои҅мъ величьствомъ бꙑстъ· о҅ сихъ и сицѣхъ же словесехъ вь҆дꙙштоу съ сль҆ꙁами о҅ть҆цоу савѣ· а҅гг҄ель҆скъ нѣкакъ ꙗ҅ви сꙙ гласъ глагол҄ꙙ· не непотрѣбь҆нъ нъ и҅ꙁбъранъ съсѫдъ ѥ҅стъ їѡ̑анъ· е҅пискоупъ бо о̑уже поставь҆ѥ҅нъ нꙑнꙗ попъ не можетъ бꙑтъ· доселѣ же видѣниѥ· о҅ть҆цъ же сава· въ о҅бꙑчаи҅ сꙑ богоꙗ҅вь҆ѥ҅ниꙗ же и҅ а҅гг҄ель҆ска видѣниꙗ·

[0630] не о̑убоꙗ҅ сꙙ· нъ радъ бꙑвъ· приде въ хꙑꙁинѫ прѣподобь҆нааго їѡ̑а҅на· и҅ о҅бьмъ и҆ глаголааше· о҅тьче їѡ̑а҅не· тꙑ о̑убо и҅же на тебѣ даръ съкрꙑ о҅тъ мене· господь҆ же мои о҅бави· божь҆ствънꙑи҅ же їѡ̑а҅н꙽нъ рече· печаль҆нь҆ ѥ҅смъ о҅ть҆че· не бо хотѣх꙽ дабꙑ кто о̑увѣдѣлъ таи҅нꙑ сеѧ· и҅ нꙑнꙗ не въꙁмогѫ на мѣстѣ семъ жити·

[0631] старь҆ць҆ же сава о҅бѣшта сꙙ богоу словесемь҆· никомоуже съпроста того повѣдати· и҅ о҅тътолѣ мль҆чати начꙙ въ хꙑꙁинѣ· ни въ црь҆къве приходꙙ· ни къ комоуже съпроста глагол҄ꙙ· раꙁвѣ къ слоужꙙштꙋо̑умоу ѥ҅моу до четꙑрь лѣтъ· тъчь҆ѭ̑ вь҆ дьнь҆ свꙙштениꙗ· бꙑвъшааго въ манастꙑри чь҆сть҆нѣи҆ црькъви· прѣст꙯ꙑѧ богородицꙙ и҅ приснодѣвꙑ мариѧ· тъгда бо тъчь҆ѭ̑ а҅рхие҅пискоупа и҅лиѭ̑·

[0632] свꙙтꙑи о҅ть҆ць҆ нашъ сава о̑умоливъ· и҅ много спѣшениѥ сътворивъ· на свꙙштениѥ҆ пришъдъша· приноуди прити и҅ цѣловати· и҅же патриа҅рхъ бесѣдовавъ сь҆ н҄имь҆· и҅ вьꙁлюбивъ ѥ҅го доуховь҆нꙑи҆·

[0633] раꙁоумъ же и҅ о̑устрои и҅ сладь҆кѫѭ̑ бесѣдѫ· вь҆ чь҆сти и҅мѣа҅ше вь҆са лѣта патриа҅ршъства своѥ҅го· четꙑремъ же лѣтомъ конь҆чавъшемъ сꙙ· и҅ блаженоуо̑умоу савѣ· о҅тъ лаврꙑ отъшъдъшоу на странꙑ скуѳопол҄ьскꙑѧ· бесчиниꙗ ради послѣдь҆н҄ии҅хъ· и҅же въ новѣи лаврѣ бꙑшꙙ· чъстънꙑи їѡ̑а҅нъ бѣжꙙ бесчинънааго събора о҅тиде въ поустꙑн҄ѫ роувин҄ѫ· вь҆ пꙙть҆десꙙтъноѥ своѥ҅ѧ връстꙑ лѣто· мль҆ча же тоу лѣтъ шесть вь҆сего житиꙗ чловѣчь҆ска о҅тълѫчивъ сꙙ· глаголати къ богоу любꙙ въ мльчании҆· и҅ о̑умь҆нꙑи ꙁракъ· длъгꙑи҆мъ трь҆пѣниѥ҅мъ о҅чиштаѧ· ꙗ҅коже о҅тъкръвеномъ лицемъ славѫ господь҆н҄ѫ видовати· вь҆се спѣшениѥ творꙙ о҅тъ славꙑ въ славѫ· о̑успѣвати бол҄ьшии҅хъ желании҅м꙽·

[0634] по двою̑ же дь҆нь҆ю̑ и҅ли по трьхъ· ѥ҅сть҆ствънꙑѧ ради тѣлеси потрѣбꙑ о҅слабь҆ꙗѧ и҅схождаа҅ше и҅с пештерꙑ· и҅ о҅бъхождаа҅ше поустꙑн҄ѫ· събираниꙗ҆ ради саморастѫштии҅хъ мелагрии· о҅тъ н҄ихъже кръмꙙтъ сꙙ и҅же въ поустꙑн҄і о҅тъходьници· и҅ въ ѥ҅динъ о҅тъ дь҆нии҆·

[0635] въ начꙙтъкъ того божествънааго хождениꙗ· не оу и҅скоусь҆нъ бꙑвъ тоѧ пꙋстꙑн҄ꙙ· и҅ꙁъшъдъ на съхождениѥ· и҅ ꙁаблѫдивъ въ беꙁпѫтънꙑѧ брѣгꙑ ꙁаи҅де· и҅ не о҅брѣтъ кѫдоу съвратити сꙙ къ пештерѣ· не могꙑ же грꙙсти·

[0636] паде ꙁадоушивъ сꙙ· и҅ тоу напрасно на вѣтрѣ бꙑвъ божь҆ствънꙑмъ присѣштении҅мъ· а҅кꙑ пророкъ ꙗ҅коже мь҆н҄ѫ а҅мбакоумъ· о҅брѣте сꙙ въ своѥ҅и пештерѣ· лѣтоу же и҅ꙁходꙙштоу· раꙁоумѣвъшоу поустꙑн҄ѫ тѫ· и҅ мѣсто о̑увѣдѣвъшоу о҅ть҆ н҄егоже на вѣтрѣ прѣнесенъ бꙑстъ· о҅брѣте ѥ пьприштъ пꙙть҆ о҅тъ пештерꙑ· Братъ нѣкто пришъдъ въ рвѫ· прѣбꙑ о̑у н҄его годъ малъ·

[0637] о҅тъходъноѥ житиѥ сь҆ н҄имъ живꙑ· и҅же братъ сꙑтостъ паче прии҅мъ такова꙽го трьпѣниꙗ глагола къ старь҆цоу· о̑уже великоу дь҆ни приближаѭ̑штоу сꙙ· вьꙁидѣвѣ о̑уже въ манастꙑрь҆ о҅ть҆че· и҅ великъ дь҆нь҆ и҅ праꙁдь҆никꙑ съ о҅ть҆ци сътворивѣ· ꙗ҅ко ничсоже брашна не и҅мавѣ сь҆де· раꙁвѣ мелагрии сихъ· божъствънꙑи҅ же їѡ̑а҅ннъ не хотѣа҅ше и҅ти тамо· о҅тцоу нашемоу не сѫштоу тоу савѣ· нъ манастꙑра о҅тъшъдъша ꙗ҅коже рѣхомъ· тѫжꙙштааго же брата о҅тити хотꙙшта о̑увѣштавааше глагол҄ꙙ·

[0638] помль҆чимъ брате и҅ вѣроуи҅мъ· ꙗ҅ко и҅же въ поустꙑн҄и шесть сътъ тꙑсѫштъ прѣкръмивꙑи҆· вь҆ четꙑрехъ десꙙтех꙽ лѣтѣхъ· тъ и҅ насъ· не тъчьѭ̑ потрѣбънꙑи҅хъ· нъ и҅ꙁобиль҆нꙑи҅хъ накръмитъ· сице бо рече не небрѣгѫ тебе· ни о҅ставь҆ꙗѭ̑ тебе· и҅ въ е҅уа҅гг҄елии рече· не пьцѣте сꙙ глагол҄ѫште· что ꙗ҅мъ и҅ли что пиѥ҅мъ· и҅ливъчто о҅блѣчемъ сꙙ· вѣстъ бо о҅тьць҆ вашъ небесъскꙑи҆· а҅ко трѣбоуѥ҅те сего вь҆сего· тъчь҆ѭ̑ просите цѣсарь҆ства божиꙗ и҅ правъдꙑ ѥ҅го· и҅ то приложитъ сꙙ вамъ· потръпи о̑убо чꙙдо· и҅ ѫ҅ꙁъкъи҆ пѫть҆ паче пространааго поч꙽ти· не штꙙдꙙште бо сꙙ ѥ҅же жити сь҆де вѣчь҆нѫѭ̑ мѫкѫ творитъ· сѫштиꙗ҅ же сь҆де страдьба·

[0639] благꙑи҅хъ готовитъ насꙑштаниѥ· сими и҅ сицѣми словесꙑ глаголавъшоу о҅ц꙯оу· не послоуша братъ· нъ отиде пѫтемъ и҅же въ манастꙑрь҆ и҅дѣа҅ше· томоу же о҅тъшъдъшоу· приде чловѣкъ нѣкто неꙁнаѥмъ съпроста къ старьцоу и҅мѣѧ о҅сь҆лꙙ многъ благꙑн҄ь наложено· и҅ мѣше же брѣмꙙ хлѣбꙑ чистꙑ и҅ топлꙑ· вино и҅ масло дрѣвѣноѥ҆· и҅ младꙑ сꙑрꙑ и҅ а҅и҅ца· и҅ криницѫ медоу и҅ съложивъ о҅тиде· чъ҆стънꙑи҅ же о҅тьцъ нашъ їѡ̑а҅ннъ· о҅ присѣштении҅ божии҆ вь҆ꙁвесели сꙙ доухомъ· о҅тъшъдꙑи҅ же братъ пѫтьмъ ꙁаблѫдивъ и҅ ꙁѣло сꙙ съкроушивъ· въꙁврати сꙙ третии дь҆нь҆ гладъмъ мърꙑ· и҅ раслабѣвъ· и҅ своѥ҅го прѣслоушаниꙗ насꙑтивъ сꙙ плода· и҅ о҅брѣтъ толикꙑ благꙑн҄ꙙ въ пештерѣ· о҅ своѥмъ невѣрь҆ствѣ и҅ непокорении҆ покаавъ сꙙ· припаде къ старьцоу съ стоудомъ· проштениꙗ просꙙ приѧти· попекъ сꙙ о҅ немошти чловѣчь҆стѣ· и҅ о҅ братѣ поболѣвъ·

[0640] въстави и и҅ о̑утѣшаа҅ше глагол҄ꙙ· вѣждъ ꙁѣло ꙗ҅ко можетъ господь въ поустꙑн҄и о̑уготовати трепеꙁѫ· Въ то лѣто о̑убо а҅ламоундарь҆ сисикъ· цѣсаръскꙑи҆ санъ вь҆ꙁьмъ· и҅же персомъ дань даꙗ҅хѫ· и҅де на а҅равиѭ̑ и҅ на палестинъ съ многоѭ̑ ꙗ҅ростиѭ̑ на гръкꙑ въсѫдоу плѣнꙗѧ· и҅ несь҆вѣдами поѥ҅мл҄ꙙ плѣнникꙑ· и҅ много бе ꙁакона творꙙ· по а҅мидьстѣѣмь҆ плѣн҄ениї·

[0641] множь҆ствоу о̑убо рать҆ничь҆скоу рашъдъшоу сꙙ по поустꙑн҄и сеи҆· старѣи҅шинамъ же и҅ хранител҄емъ тоѧ поустꙑн҄ꙙ въꙁвѣстивъшемъ о҅ рать҆ницѣхъ хранити сꙙ· по манастꙑрꙙ великꙑѧ лаврꙑ· о҅тци вь҆ꙁвѣстишꙙ чъстъноуо̑умꙋ семоу о҅тьцоу· не ходити въ луврѣ нъ въ лаврѫ прити· и҅ прѣбꙑвати въ своѥ҅и҆ хꙑꙁинѣ· їѡ̑а҅нъ же божъствънꙑи҆ божъствънꙑѧ сласти въкоусивъ·

[0642] млъчании҆ ради сеѧ҅ сꙙ любꙙ дръжаа҅ше· и҅ о҅тъстѫпити не можаа҅ше· помꙑсливъ вь҆ себѣ глагола· а҅ште сꙙ не печетъ богъ мноѭ̑· то въскѫѭ̑ и҅ живѫ· и҅ сице вꙑшь҆нꙗаго положивъ себѣ о̑убѣжиште· прѣбꙑ беꙁъ о̑ужасти· богъ же и҅же присно свои штꙙдꙙ робъ а҅гг҄еломъ свои҅мъ ꙁаповѣда по писаноуо̑умоу прѣподобънааго съхранити· и҅ꙁвѣстити же ѥ҅моу хотꙙ малꙑ о̑убоꙗ҅въша сꙙ· стража видома поусти ль҆ва велика ꙁѣло·

[0643] и҅ страшь҆на хранꙙшта и· ноштиѭ̑ и҅ дь҆ниѭ̑ о҅тъ о̑убиваѭ̑штии҅хъ поганꙑи҅хъ съвѣта· о҅баче о̑убо прьвѫѭ̑ ношть҆ о̑уꙁь҆рѣвъ ль҆ва съпꙙшта· малꙑ о̑убоꙗ҅ сꙙ ꙗ҅коже тъ ми съповѣда· ꙗ҅коже о̑убо ношть҆ и҅ дь҆нь҆ вь҆слѣдоуѭ̑шта и҅ не о҅тъстѫпаѭшта· и҅ ратьникомъ о҅тъо̑умꙑѭ̑шта ль҆ва· видѣ благодарь҆ствьнꙑѧ пѣсни въсꙑлааше богоу· не о҅ставь҆ꙗ҅ѭ̑штоуоумоу жъꙁла грѣшънꙑи҅хъ· на причꙙстиѥ правь҆дивꙑи҅х꙽·

[0644] Блаженикъ о̑убо о҅ть҆ць҆ нашъ сава· пришъдъ о҅тъ скуѳополи и҆ новѫѭ̑ съставивъ лаврѫ· и҅ на пештеръноѥ҆ граждениѥ пришъдъ· и҅ въспомꙙнѫвъ бꙑвъшеѥ ѥмоу видѣниѥ҆ нѣкъгда о҅ прѣподобь҆нѣѣмъ їѡ̑а҅нни· и҅де к н҄емоу въ роувѫ и҅ глагола ѥ҅моу· се съхранилъ тꙙ ѥ҅стъ богъ о҅тъ рать҆ничъска прихождениꙗ·

[0645] и҅ и҅ꙁвѣсти ти видомъ ти стражъ посълавъ· въстани и҅ тꙑ сътвори нꙑнꙗ чловѣчь҆скоѥ· и҅ бѣжи а҅кꙑ о҅ть҆ци· да веде и҆ въ величаи҅шѫ лаврѫ· и҅ ꙁатвори ї въ хꙑꙁинѣ· пꙙти десꙙтъ ти пꙙти лѣтъ сѫшта· никомоуже и҅номоу о҅тъ дрꙋжинꙑ вѣдѫштоу ꙗ҅ко е҅пискоупъ ѥ҅стъ· многомъ же лѣтомъ минѫвъшемъ· о̑устрои богъ· ꙗ҅вити съкровъноѥ богатъство їѡ̑а҅нново· о҅браꙁомъ сицѣмъ· мѫжь҆ нѣкто о҅тъ а҅сиꙗ҅нꙑ ꙁемь҆ѧ҆ сꙑ· е҅ѳерии҅ же нарицаѥ҅мъ е҅пискоупъскꙑи҅мъ саномъ почь҆тенъ· и҅ того достои҅нѣ живꙑ въ и҅е҅роусалимъ пришъдъ· и҅ чъстънꙑи҅мъ мѣстомъ поклонивъ сꙙ· и҅ животворивоуо̑умоу дрѣвꙋ·

[0646] и҅ многа и҅мѣниꙗ раꙁдаꙗ҅въ о̑убогꙑи҅мъ же и҅ манастꙑръмъ· и҅ и҅ꙁиде и҅ свꙙтааго гра и҅дꙑ въ своѭ̑ о҅ть҆чинѫ· и҅ вь҆сѣдъ въ корабь· и҅ малꙑ въ пѫчинѫ о҅тъплоувъ· нѣ о҅тъ коѥ҅го сѫпротивовѣтриꙗ въꙁврати сꙙ съ многоѭ̑ бѣдоѭ̑ въ а҅скалонъ· и҅ хотѣвъшоу ѥ҅моу по двою̑ дь҆нию̑ о҅тъплоути· ꙗ҅ви сꙙ ѥ҅моу вь҆ сь҆нѣ а҅гг҄елъ господь҆н҄ь глагол҄ꙙ· не моштъно ти ѥ҅стъ и҅ти· а҅ште да не въꙁвративъ сꙙ въ ст꙯ꙑи҆ градъ· ї и҅деши въ лаврѫ чрь҆нь҆ца савꙑ· и҅ побесѣдоуѥ҅ши къ чрь҆нь҆цоу їѡ̑аноу къ мльчаливоуоумоу· мѫжоу правь҆дивоу и҅ добромъ житии҅мъ· сѫштоу е҅пискоупоу· и҅ въ богать҆ствѣ мирь҆стѣ бꙑвъша· и҅ божиа҆ страха и҅ любь҆ве· вь҆сего мирьскааго прѣо҅бидѣвъша· и҅ своѥвол҄ьствънъи҆мъ о̑убожь҆ствъмъ· и҅ въꙁдръжании҆м꙽ въꙁдръжавъшоу сꙙ самомоу·

[0647] Тъгда о̑убо е҅ѳерии҆ въставъ о҅тъ съна· и҅ видѣниѥ расѫдивъ съ вь҆сѣцѣмъ потъштаниѥ҅мъ въпрашаѧ приде въ лаврѫ о҅ть҆ца савꙑ· и҅ видъ о҅т꙽цемъ повѣдавъ· веденъ бꙑ къ мль҆чаль҆никоу·

[0648] и҅ цѣловавꙑ и҆ прѣбꙑ о̑у н҄его дьва дь҆ни· и҅ въ продлъжениѥ пришъдъ рѣчи· ꙁаклꙙ и да повѣстъ ѥ҅моу о҅ себѣ· и҅ да съкажетъ ѥ҅моу кто ѥ҅стъ· и҅ сице приноужденъ повѣда и҅ родъ· и҅ о҅ть҆чь҆ство и҅ чистител҄ьство· и҅ то о̑увѣдѣвъ е҅ѳерии҆· и҅ прѣчоудивъ сꙙ рече· по и҅стинѣ и҅ нꙑнꙗ камениѥ свꙙто валꙗѥтъ сꙙ по ꙁеми· и҅ сице поклонивъ сꙙ правь҆дивоуо̑умоу· и҅де къ блаженоуо̑умоу савѣ· и҅ повѣда томоу же и҅ о҅тцемъ вь҆сѣмъ· ѥ҅же о҅ божь҆ствь҆нѣѣмъ їѡ̑а҅ннѣ·

[0649] и҅ о҅тътоли о̑увѣдѣнъ бꙑстъ родъ їѡ̑а҅нновъ и҅ е҅пискоупь҆ство· Въ седмь҆десꙙтъноѥ и҅ девꙙтоѥ лѣто връстꙑ сего їѡ̑а҅нна· свꙙтꙑи о҅т꙽ць нашъ сава въ мирѣ о̑усь҆пе· мѣсꙙца дек҄ꙙмбра въ е꙯·

[0650] Тъгда о̑убо печаль҆нъ бꙑстъ въ о̑умѣ чъсть҆нꙑи҅ сь҆ бись҆ръ· пон҄еже не и҅ꙁлѣꙁе и҅с хꙑꙁинꙑ· и҅ приде на съконь҆чаниѥ ст꙯ааго о҅тца· семоу о̑убо въ толицѣ печали бꙑвъшоу· и҅ о҅ть҆ча лишениꙗ съ слъꙁами плачѫштоу сꙙ· ꙗ҅ви сꙙ ѥ҅моу вь҆ сь҆нѣ о҅ц꙯ь нашъ глагол҄ꙙ· не пь҆ци сꙙ о҅тьче їѡ̑а҅нне· а҅ште бо и҅ пль҆тиѭ̑ о҅тълѫчихъ сꙙ о҅тъ тебе· нъ доухомь съ тобоѭ̑ ѥ҅смъ· семоу же глагол҄ѫштоу ꙗ҅ко моли владꙑкѫ да и҅ мене прии҅метъ· рече блаженꙑи сава· томоу нꙑнꙗ не моштьно ѥ бꙑти· и҅скоусъ бо великъ хоштетъ бꙑти въ лаврѣ· и҅ хоштетъ богъ да ѥ҅си въ пль҆ти на о̑увѣтъ· и҅ о̑утврь҆ждениѥ крѣпꙙштии҅мъ сꙙ вѣрꙑ ради· и҅ троуждаѭ̑штии҅мъ· то видѣвъ и҅ слꙑшавъ божь҆ствънꙑи҆ їѡ̑а҅н꙽нъ радость҆нъ о̑убо бꙑстъ· о҅ о҅ть҆ци скрьбь҆ о҅тътрꙙсъ· тъчь҆ѭ̑ печааше сꙙ о҅ вь҆ꙁвѣштенѣѥ҅мъ и҅скоусѣ·

[0651] Помꙑшл҄ениѥ же вь҆нꙙ видѣти како о҅тълѫчаѥ҅тъ сꙙ доуша о҅тъ тѣлесе· и҅ вь҆н҄егда о҅ семъ бога молꙗа҅ше· вь҆схꙑти сꙙ раꙁоумомъ въ ст꙯ѫѭ̑ виѳлеемъ· и҅ о̑уꙁьрѣ въ папрь҆тѣ тоѧ чь҆стънꙑѧ црь҆къве·

[0652] мѫжа чоудъна свꙙта вьꙁлежꙙшта и҅ о̑умираѭ̑шта· и҅ дш꙯ѫ ѥ҅го о҅тъ а҅гг҄елъ прѣѥ҅мь҆ѥ҅мѫ· и҅ съ божьствънѫѭ̑ нѣкоторѫѭ̑ хвалоѭ̑ же и҅ добровон҄иѥ҅мъ· на небеса въꙁносимѫ· и҅ хотѣа҅ше свои҅ма о҅чима видѣти а҅ште то ѥ҅стъ тако· и҅ въставъ въ тъ часъ и҅де въ свꙙтѫѭ̑ виѳлемъ· и҅ о҅брѣте ꙗ҅ко въ тъ часъ· прѣдалъ бѣаше дш꙯ѫ чловѣкъ· и҅ цѣловавъ чъсть҆ноѥ ѥ҅го тѣло въ томъ папрьтѣ·

[0653] и҅ о҅блъкъ положи и вь мѣстѣхъ прѣподобънꙑи҅хъ· и҅ тако въꙁврати сꙙ въ хꙑꙁинѫ своѭ̑· Сего просвѣштенааго старца о̑ученика· ѳеѡ̑доръ и҅ їѡ̑а҅ннъ съповѣдаста ми глагол҄ѫшта· ꙗ҅ко по о̑усь҆пении ст꙯ааго савꙑ· посъла на старь҆ць҆ на о҅рѫдиѥ· на ливиа҅дѫ· и҅ на пѫти ꙗ҅ко прѣплоуховѣ їѡ̑рданъ· сърѣтошꙙ на нѣкотории глагол҄ѫште· блюдѣта ꙗ҅ко львъ прѣдъ вама ѥ҅стъ· вѣ же помꙑслиховѣ· ꙗ҅ко моштънъ ѥ҅стъ богъ молитвъ ради о҅тца нашего съхранити наю̑· еда бо вол҄еѭ̑ и҅ꙁидоховѣ· нъ старьца наю̑ ꙁаповѣдь҆ съконь҆чаваѥ҅вѣ· се помꙑсливъша и҅дѣа҅ховѣ· и҅ се львъ и҅дѣа҅ше на сь҆рꙙштѫ нама· и҅ о̑убоꙗ҅ховѣ сꙙ ꙁѣло· и҅ крѣпость не о҅ста въ наю̑· и҅ въскорѣ о̑уꙁь҆рѣховѣ старца посрѣдѣ наю̑· страхъ наю̑ о҅тънемьѭ̑штъ·

[0654] и҅ пвати велꙙштоу· Тъгда львъ а҅кꙑ раноѭ̑ ꙗ҅ꙁвьнъ о҅тъбѣже о҅тъ наю̑· и҅ вѣ беꙁ врѣда шъдъша придоховѣ къ старьцоу· и҅же варивъ глагола къ нама· видѣста ли како о҅брѣтохъ сꙙ съ вама вь҆ бѣдѣ· нъ о̑убо и҅ сьде много молихъ сꙙ богоу ꙁа ва· и҅ се сътвори милость҆ съ вама· и҅ се же ѥ҅динъ о҅тъ о̑ученикъ ѥ҅го повѣда ми ѳеѡ̑дѡръ рекꙑ·

[0655] ꙗ҅ко многа лѣта сътвори срьбаниѥ тъкмо приѥ҅мь҆ѧ҆· и҅ се сь҆ ѳумиꙗ҅тосьн҄имъ пепеломъ растварѣѣ꙽ше ти тако ꙗ҅дѣѣ꙽ше· десихъ же и҆· сице творꙙшта о҅браꙁомъ сицѣмъ· ꙁабꙑ ѥ҅дноѭ̑ ꙁатъкнѫти двь҆ри· и҅ хотѣвъ а҅ꙁъ дати ѥ҅моу о̑укропъ· коснѫхъ сꙙ двь҆рехъ и҅ о҅твръꙁошꙙ сꙙ· и҅ о҅брѣтохъ и҆ ѳь҆мь҆ꙗ҅нь҆ницѫ въ чашѫ и҅сꙑпаѭ̑шта· томоу же о҅ семъ ꙁѣло въпечаливъшоу сꙙ· раꙁгънати печаль҆ хотꙙ старцоу рѣхъ· не тꙑ се ѥ҅динъ о҅тьче твориши· нъ и҅ мноꙁи лаврꙑ сеѧ съконь҆чаваѭ̑ште глагол҄ѫштеѥ҆ писаниѥ· ꙗ҅ко пепелъ а҅кꙑ хлѣбъ ꙗ҅хъ· и҅ е҅два въꙁмогохъ сими словесꙑ прѣмѣнити старца· жена нѣкто кападок҄иса родомъ василина же и҅менемь· диꙗ҅кониса сѫшти приде въ и҅е҅роусалимъ· и҅мѫшти съ собоѭ̑ братоучꙙда самь҆чиѧ санъ прѣдръжꙙшта· и҅же при и҅номь҆ о̑убо въꙁдръжꙙ бѣа҅ше· къ црь҆къви же вь҆сѣчь҆стѣи҆ не прио҅бь҆штааше сꙙ· севꙑрово ꙁъловѣрь҆ство прии҅мъ· диꙗ҅кониса о̑убо много творѣа҅ше спѣшениѥ· того вѣрѫ прѣложити· и҅ пристрои҅ти къ вь҆сѣчь҆стѣи црь҆къви· се же и҅ коѥ҅гождо мѫжа правь҆дива молꙗа҅ше молитвѫ творити ꙁа н҄ь· ꙗ҅же жена слꙑшавъши божь҆ствънааго сего їѡ̑а҅на благодати· желаа҅ше о̑убо поклонити сꙙ ѥ҅моу· о̑увѣдѣвъши же ꙗ҅ко не въꙁможь҆но ѥ҅стъ въходити женѣ въ манастꙑрь҆· приꙁъвавъши ѳеѡ̑дѡ̑ра того о̑ученика· молꙗа҅ше сего поѧ҅ти и҆·

[0656] и҅ вести и къ ст꙯оуо̑умоу стар꙽цоу· вѣроуѭ̑шти ꙗ҅ко молитвꙑ того ради· прѣложитъ богъ жестосрь҆диѥ ѥ҅го· и҅ съподобитъ сꙙ прио҅бь҆штити къ вь҆сѣчь҆стѣи҆ црькви· ѥ҅гоже пои҅мъ о̑ученикъ ѳео҅дѡ̑ръ сь҆ниде къ старцоу· и҅ о̑ударивъ въ двь҆ри по о҅бꙑчаю̑· и҅ старцоу хотꙙштоу о҅тврѣсти поклониста сꙙ дроугъ дроугоу· и҅ о̑ученикоу рекшоу благослови насъ о҅ть҆че· о҅твръꙁъ старь҆цъ глагола о̑ученикоу· тебе о̑убо благословь҆ѭ̑· а҅ тъ беꙁ благословьѥ҅ниꙗ ѥ҅стъ· о̑ученикоу же глагол҄ѫштоу не сице о҅т꙽че· о҅тъвѣштастарьцъ· по и҅стинѣ не благословь҆ѭ̑ ѥ҅го· дондеже не о҅тъстѫпитъ мѫдръствованиꙗ о҅тълѫчивъшии҅хъ сꙙ· и҅ вь҆сѣчь҆стѣи цръкви и҅сповѣстъ прио҅бь҆штити сꙙ· то слꙑшавъ о҅нъ вь҆счоуди сꙙ· о҅ старчи проꙁорьнѣѣмь҆ дароу· и҅ чоудесьмь и҅ꙁмѣнивъ сꙙ· о҅бѣшта сꙙ съ и҅ꙁвѣштании҅мъ вь҆сѣчь҆стѣи҆ цръкви прио҅бьштити сꙙ· тъгда старь҆цъ благослови и҆· и҅ въставивъ дастъ ѥ҅моу пръвоѥ прѣчистꙑи҅хъ таи҅нъ· вь҆сѣко дъводоушиѥ о҅тъ срь҆дь҆ца ѥ҅моу о҅тътрѣбивъ· То слꙑшавши василина на множаи҅шѫ любьвь приде· ꙗ҅коже видѣти свои҅ма о҅чима старца· и҅ помꙑсли о҅дѣти сꙙ въ мѫжъскꙑи҆ о҅браꙁъ· и҅ и҅ти к н҄емоу въ лаврѫ· и҅ ѥ҅же о҅ себѣ съповѣдати томоу· и҅ томоу о҅тъ а҅гг҄ель҆ска о҅бавь҆ѥ҅ниꙗ о҅бличеноу бꙑвъшоу· вь҆ꙁвѣсти ѥ҅и҆ глагол҄ꙙ· вѣдѫшти бѫди ꙗ҅ко а҅ште придеши то не и҅маши мене видѣти· да о̑убо не троуждаи҅ сꙙ нъ паче трь҆пи· и҅ждеже а҅ште да ѥ҅си· то придѫ ти вь҆ сьнѣ и҅ слꙑшѫ ѥ҅же о҅ тебѣ· и҅ ѥ҅лико же ми а҅ште въложитъ богъ· повѣдѣ ти· то о҅на слꙑшавъши вѣровавъши· приѧ а҅вѣ видѣниѥ· ꙗ҅ви бо сꙙ ѥ҅и вь҆ сь҆нѣ глагол҄ꙙ· се о̑убо богъ посъла мꙙ к тебѣ повѣждъ ми ч꙽то хоштеши· Си же о҅ себѣ повѣдавши· ключаѥ҅мꙑи о҅тъвѣтъ приѧ· и҅ въста благодарь҆ствꙙшти бога и҅ свꙙтаа҅го· и҅ пришъдъшоу о̑ученикоу старчоу· и҅ о҅браꙁъ и҅ лице повѣда о҅тче· се же а҅ꙁъ о҅тъ тоѧ самоѧ слꙑшахъ диꙗ҅конисꙑ василинꙑ· Мѣсто вь҆ н҄емъже ꙁатворилъ сꙙ ѥ҅стъ ст꙯ꙑи старцъ· брѣгъ и҅матъ на ꙁападъ· и҅ вꙑсокъ ꙁѣло· въ станиї мѣста сꙑ· вь҆ н҄емь҆же стелꙗ хлѣвинꙑ ѥ҅го о̑утврь҆ждена ѥ҅стъ· брѣжънꙑи҅ же камꙑ· толма соухъ ꙁѣло ѥ҅стъ и҅ беꙁъ влагꙑ· ꙗ҅коже никакоже влагꙑ творити вь҆ хлѣвинѣ· Въ ѥ҅динъ о̑убо о҅тъ дьнии҆· въꙁемъ ст꙯ꙑи҅ старць҆ сѣмꙙ смок꙽ве ѥдноѧ· глагола свои҅ма о̑ученикома ѳеѡ̑дороу и҅ їѡ̑а҅нноу· послоушаи҅та мене чꙙдѣ·

[0657] а҅ште божиѥ҆ чловѣколюбиѥ дастъ сѣмени семоу· и҅ камени семоу силѫ ꙗ҅коже плодъ сътворити· то вѣдита ꙗ҅коже тоун҄е цѣсарьство небесьскоѥ҆ даѥ҅тъ ми богъ· и҅ се рекъ прилѣпи къ сѣдаѭ̑штоуоумоу сꙙ камени смокъве· да и҅же о̑убо жъꙁлъ а҅роновъ соухъ сѫштъ·

[0658] расти и҅ процвисти повелѣ богъ· тъ же и҅ не сѣдаѭ̑штоуо̑умоу сꙙ и҅ соухоуо̑умоу камꙑкоу въꙁдрастити повелѣ на покаꙁаниѥ чꙋдомъ· и҅же потомь҆ какѫ полоучи благодать҆ рабъ ѥ҅го· и҅ видѣвъ старць҆ лѣторасль҆ благодарь҆ствѣа҅ше бога съ слъꙁами·

[0659] ꙗ҅же лѣторасль҆ по малоу на вꙑсотѫ въсходꙙшти дои҅де до стропа· и҅же и҅ о҅тъстропи· и҅ просто решти на лѣто· сесь҆ три смокви роди· ѧ҅же въꙁь҆мъ старцъ и҅ съ слъꙁами о҅блобꙑꙁавъ· и҅ꙁѣ·

[0660] и҅ благодарь҆стви и҅ꙁвѣстивъшааго ѥ҅моу бога· подавъ и҅ о̑ученикома свои҅ма по малоу· и҅ се дѫбъ вь҆пиѥ҅тъ добротѣ старчи сьвѣдѣтел҄ьствꙋѧ· и҅ о҅тъ н҄елиже смокви и҅ꙁоба богоносивꙑи старць· готовь҆ꙗ҅ше сꙙ· ꙗ҅коже о̑убо вь великѫ старость приде отъвръꙁошꙙ о̑ученици на слоужениѥ ѥ҅мꙋ· а҅ꙁъ о̑убо вь҆шъдъ к н҄емоу· и҅ страшъноѥ҆ дѫба чоудо видѣвъ· расмаштрѣхъ прилежь҆нѣ· како о̑укорени сꙙ· и҅ а҅ште и҅матъ распалинѫ камꙑ· и҅ о҅брѣсти не могохъ· ꙗ҅коже ми въсчоудивъшоу сꙙ решти· ѡ̑ глѫбина богать҆ства и҅ прѣмѫдрости и҅ вѣди божиѧ· ꙗ҅ко не и҅спꙑтани сѫдове ѥ҅го· и҅ не и҅слѣждени пѫтиѥ ѥ҅го· вѣдꙙтъ бо мь҆н҄ѫ и҅ много дь҆нии҆ и҅скоусъ и҅мѫште лаврꙑ блаженааго савꙑ· ꙗ҅коже въ градѣ ни смокꙑ бѫдетъ· ни дѫбъ никакъже многꙑѧ ради топлотꙑ и҅ соухотꙑ· въꙁдꙋха лаврьскаа҅го· а҅ште ли кто мѣнитъ дѫбиѥ малааго манастꙑра· ѥ҅же при пѫти ѥ҅стъ· то да вѣстъ ꙗ҅коже то молитвами бꙑстъ блаженааго савꙑ· глѫбинѫ же ꙁемь҆ѧ о҅брѣтъше· и҅ подъгориѥ҆ поточъноѥ доуждевꙑи҅хъ водъ· сего ради мноꙁѣмъ начънъшемъ оу потока садити· и҅ждеже и҅ глѫбина ꙁемь҆ѧ бѣ· и҅ вь҆сѫ ꙁимѫ поливаѭ̑штемъ намъ· ѥ҅два о҅ лѣто въꙁмогошꙙ сꙙ приѧ҅ти садове многꙑѧ҅ ради хоухотꙑ· ꙗ҅коже глаголахъ и҅ ꙁноѥ҅въ великꙑи҅хъ· и҅ се о҅тъ многааго мало събравъ·

[0661] писанию прѣдахъ· о҅ставивъ съповѣдати· и҅ и҅же о҅ вѣрѣ ѥ҅го троудꙑ· ѧ҅же покаꙁа на о҅риг҄ена· и҅ на ѳео҅дѡра момсоуѥ҅стиїскааго· о̑уставꙑ же и҅ ꙁастѫпь҆никꙑ· и҅ гон҄ениꙗ ꙗ҅же приѧ· по благовѣштению̑ ꙁа апостоль҆скꙑѧ о̑уставꙑ· нъ сего инѣмь҆ съписаѭ̑штии҅мъ· о҅ставьѭ̑ съповѣдати добрѣ бо видѣ· ꙗ҅ко мноꙁѣмъ васнь҆ по того о̑умрь҆тви спѣшь҆нѣѥ бѫдетъ съѱати· троудꙑ же и҅ гон҄ениꙗ и҅ бѣдꙑ· ѧ҅же подъѧ ꙁа правовѣриѥ· и҅ побѣдꙑ и҅ славънаꙗ ѥ҅моу житиꙗ· по вь҆семоу ꙗ҅коже решти по нашемоу житию̑· и҅ свь҆тꙙштии҅хъ сꙙ на н҄емь҆ добротъ ради словѫштоу бꙑти ꙗ҅коже слꙑшахъ свꙙтꙑи҆ ѥ҅моу ѧ҅ꙁꙑкъ глагол҄ѫшть· въ двадесꙙтъноѥ своѥѧ ѥ҅моу връстꙑ лѣто· и҅ о҅смоѥ е҅пискоупъ поставь҆ѥнъ бꙑ· ꙗ҅коже и҅ вꙑше съкаꙁахомъ· и҅ сътвори въ е҅пискоупии҆ десꙙть лѣтъ· и҅ прѣбꙑ въ лаврѣ пръвоѥ лѣтъ· і꙯в· о҅тъ н҄ихъже съложи лѣтъ шесть҆· и҅ въ хꙑꙁинѣ ꙁатворенъ· вь҆ н҄еи҅же и҅ доселѣ мль҆читъ· съконь҆ча о҅ боꙁѣ лѣтъ· м꙯ꙁ· и҅ се дои҅де сътънааго четврьтааго своѥѧ връстꙑ лѣта· и҅ ѥ҅стъ ꙁѣло старъ· и҅ свѣтьлъ лицемъ и҅ доушеѭ̑ поо̑усть҆нѣи҆· и҅ божь҆ствънꙑѧ благодати напль҆н҄енъ·

[0662] помолимъ же сꙙ и҅ мꙑ о̑убоꙁии҆· да богъ ѥ҅ште паче и҅ паче въꙁможьна сътворитъ ѥ҅го· и҅ течениѥ ѥ҅го въ мироу съвръшитъ· ꙗ҅ко томоу подобаа҅тъ слава чь҆сть҆ дръжава· и҅ покланꙗниѥ о҅ц꙯оу и҅ сн꙯оу и҅ свꙙтоуо̑умоу доухоу· нꙑнꙗ и҅ присно и҅ вь вѣкꙑ вѣкомь҆· а҅мин ⁘

[0663]  ст꙯аа҅го о҅ц꙯꙯а нашего їѡ̑а҅на ꙁлатоо̑устаа҅го слово о҅ четврѣдь҆невь҆нѣѣ҅мь҆ лаꙁарѣ ⁘ Дьнесь҆ о҅тъ мрътвꙑи҅хъ въстаѧ лаꙁарь҆· многоу и҅ раꙁличъ гнѣвоу раꙁдрѣшениѥ намъ даѥ҅тъ· не вѣдѣ бо како чь҆тениѥ҅ се и҅новѣрьникомъ да врѣдъ· и҅ жидомъ прь винѫ· не о҅тъ и҅стинꙑ не бѫди· нъ о҅тъ о҅нѣхъ ꙁълодѣи҅нꙑѧ доушꙙ·

[0664] мноꙁи бо о҅тъ и҅новѣрънꙑихъ глагол҄̑ѫтъ· ꙗ҅ко не тъчь҆нъ сꙑнъ о҅ть҆цоу· почто· ꙗ҅ко трѣбова молитвꙑ х꙯с въставити лаꙁара· а҅ бꙑ бо не молилъ сꙙ не бꙑ въставилъ мрътвааго· то како ѥ҅стъ рече тъчь҆нъ моливꙑи҅ сꙙ прии҅мъшоуо̑умоу молитвѫ·

[0665] сии҅ бо моли сꙙ· а҅ о҅нъ молитвѫ о҅тъ молꙙшта꙽го сꙙ приѧ҆· блаꙁнꙙтъ же сꙙ не раꙁоумѣѭ̑ште· ꙗ҅ко съхождениꙗ си бѣ и҅ пришъдъшии҅хъ дѣл҄ьманемоштимолитва· а҅ште ли то рь҅ци ми кто бол҄ии҆· о̑умꙑваѧ҅ ли ноꙁѣ· и҅ли о҅нъ ѥ҅моуже о̑умꙑваатъ ноꙁѣ· о̑уто ꙗ҅ко о҅нъ бол҄ии҆· ѥ҅моуже о̑умꙑ ноꙁѣ мьн҄ии҆·

[0666] нъ съпасъ о̑умꙑ ноꙁѣ прѣдавъшооумоу и҆ и҅ю̑дѣ· съ о̑ученикꙑ бо бѣ· что о̑убо· деши бол҄ии прѣдавꙑи и҅ю̑да христоса· пон҄еже о̑умꙑ христосъ ноꙁѣ ѥ҅моу· не бѫди·

[0667] что ли сь҆мѣрь҆нѣѥ҆ ѥ҅стъ· о̑умꙑти ли ноꙁѣ и҅ли молити сꙙ· о̑уто ꙗ҅ко о̑умꙑти ноꙁѣ сь҆мѣренѣѥ· неже молити сꙙ· да ѥ҅же сь҆мѣрь҆нѣи҆ша не о҅тъвръже сꙙ сътворити· како вꙑшеѥ҆ да бꙑ о҅тъвръглъ сꙙ сътворити· нъ вь҆се пришъдъшии҅хъ дѣл҄ьма немошти бꙑваа҅ше· ҅И ꙗ҅ко пришъдъшии҅хъ дѣл҄ьма немошти бꙑстъ· жидовъ прѣди и҅дꙑ слово съкажетъ· нъ и҅ жидове· въꙁь҆мъше о҅тъсѫдоу пь҆ри и҅ꙁвѣтъ глагол҄ѫтъ· како сего крь҆стиꙗ҅ни бога и҅мѫтъ· и҅ ѥ҅же и҅ мѣста не вѣдѣа҅ше· ѥ҅л꙽ма глаголааше съпасъ марѳѣ и҅ марии сестрама лаꙁаровама· къде положисте и҆· видѣ ли рече невѣстъ· видѣ ли немошть҆· ѥ҅же и҅ мѣста не вѣдѣ си богъ· нъ рече к꙽ н҄имъ не сице и҅мѣѧ҆· нъ сѫпротиви и҅мъ срамити сꙙ хотꙙ· не вѣдѣ ли речеши х꙯с мѣста· ѥ҅л꙽ма рече положисте· то и҆ о҅ть҆ць҆ не вѣдѣ сквоꙁѣ породѫ ходꙙ· сквоꙁѣ породѫ ходꙙ а҅кꙑ и҅штꙙ· ѥ҅го и҅ глагол҄ꙙ· а҅даме къде ѥ҅си· кде сꙙ съкрꙑ· почто не нарече мѣста прь҆вааго· и҅ждеже съ богомъ пространо бесѣдоуꙗ҅ше а҅дамъ· а҅даме кде ѥ҅си· и҅ о҅нъ что· гласъ твои слꙑшахъ ходꙙштъ въ породѣ и҅ о̑убоꙗ҅хъ сꙙ· ꙗ҅ко нагъ ѥ҅смъ и҅ съкрꙑхъ сꙙ· а҅ште се невѣсть҆ наричеши то и҅ о҅но нарьци невѣсть҆· глаголааше х꙯с марѳѣ и҅ марии҆ к꙽де положисте и҆·

[0668] се ли невѣсть҆ наричеши· что бо речеши ѥ҅гда слꙑшиши бога глагол҄ѫшта къ каи҅нꙋ· къде а҅вел҄ь братъ твои҆· а҅ште и҅ се невѣсть наричеши то и҅ о҅но нарци невѣсть҆· вь҆ꙁь҆ми и҅ дроугоѥ о̑укаꙁаниѥ о҅тъ свꙙтааго ѱаниꙗ· рече б꙯ъ къ а҅враа҅моу крати вь҆пл҄ь содомъскъ и҅ гоморь҆скъ и҅де къ мь҆нѣ съшъдъ о̑убо виждѫ· а҅ште по плиштоу и҅хъ приходꙙштоуо̑умоу къ мь҆нѣ съконь҆чаваѭ̑тъ сꙙ· а҅ште ли да раꙁоумѣѭ̑ вѣдꙙ си вь҆са прѣжде бꙑтиꙗ и҅мъ· питаѧи҅ и҅стеса и҅ сръдь҆ца и и҅стеса богъ· вѣдꙑи мꙑсли чловѣчь҆скꙑ·

[0669] ѥ҅динъ съшьдъ о̑убо виждѫ· а҅ште по плиштоу и҅хъ приходꙙштоуо̑умоу къ мь҆нѣ съконь҆чаваѭ̑тъ сꙙ· а҅ште ли да раꙁоумѣѭ̑· а҅ште о҅но невѣсть҆· то и҅ си невѣдѣти ѥ҅стъ· нъ и҅ о҅тьць ветъхоу ꙁавѣтоу не вѣдѣ нъ и҅ сꙑнъ по новоуо̑умоу ꙁавѣтоу что о̑убо ѥ҅стъ· съшъдъ о̑убо виждѫ· а҅ште по плиштоу и҅хъ приходꙙштоуо̑умоу къ мь҆нѣ съконь҆чаѭ̑тъ сꙙ· а҅ште ли да раꙁоумѣѭ̑· Вѣстъ рече приде къ мь҆нѣ· нъ хоштѫ пакꙑ о҅пась҆нѣѥ· самѣми дѣлесꙑ и҅скꙋшениѥ вь҆ꙁꙙти· ноѥ҆ ꙗ҅ко а҅ꙁъ не вѣдѣ нъ ꙗ҅ко нао̑учити хоштѫ чловѣкꙑ· не просто словесъ послоушати· ни а҅ште кто рече то что на дроуга вѣровати· нъ прь҆воѥ҆ о҅пꙑтати ѧ҆· ти самѣми дѣлесꙑ и҅скоушение҆ навꙑк꙽ше· сице вѣровати лѣпо·

[0670] Сего дѣлма и҅ въ писании дроуꙁѣѣ҆мъ глаголаа҅ше· не вѣроуи҆ вь҆сѣкомоу словеси· ничтоже бо сице каꙁитъ жиꙁни чловѣчь҆скꙑѧ҆· ꙗ҅кое҅же скоро вѣровати глагол҄емꙑи҅мъ се· и҅ пророкъ дауидъ проричꙙ глаголааше· о҅клеветаѭ̑штааго таи ближнꙗго своѥ҅го· сего и҅ꙁгонꙗхъ· гръдомъ о҅комъ и҅ несꙑтомъ срь҆дь҆цемь҆ сь҆ н҄имъ не ꙗ҅дѣхъ· Видѣ ли како не бꙑ невѣдѣниѥ съпасоу решти кде положисте и҆· ꙗ҅коже ни о҅т꙽цоу же решти кде ѥ҅си а҅даме· и҅ли каи҅ноу кде а҅вел҄ь братъ ти· и҅ли шъдъ виждѫ· а҅ште по плиштоу и҅хъ приходꙙштоуо̑умоу мьнѣ съконь҆чаваѭ̑тъ сꙙ· а҅ште ли да раꙁоумѣѭ̑· да о̑уже врѣмꙙ о̑убо противѫ о҅нѣмъ пльити сꙙ· глагол҄ѫштии҅мъ· како немошти дѣл҄ьма х꙯с моливъ сꙙ въстави лаꙁара· не сице· послоушаи съ вь҆сѣм꙽ о҅пасении҅мь мол҄ѫ· о̑умь҆рѣ лаꙁарь҆· и҅ не бѣ на мѣстѣхъ тѣхъ їс꙯ нъ въ галилеи· и рече о̑ученикомь си лаꙁарь҆ дроугъ нашъ о̑усь҆пе·

[0671] о҅ни же мнꙙште ꙗ҅ко о҅ сьнѣ семъ бесѣдоуѥ҅тъ· рекошꙙ ѥ҅моу г꙯и· а҅ште о̑успе и҅сцѣлѣѥ҅тъ· рече и҅мъ ꙗ҅вѣ їс꙯· лаꙁарь҆ о̑умрѣ· и҅ приде въ и҅ѥ҅роусалимъ на мѣсто и҅деже лаꙁарь҆ лежааше· и҅ сь҆рѣте и҆ сестра лаꙁарова· и҅ рече ѥ҅моу· г꙯и а҅ бꙑ бꙑлъ сь҆де· не бꙑ о̑умрълъ ми братъ· слабо жена не вѣдѫшти· ꙗ҅ко и҅ не пришъдъ х꙯с тоу бѣ· божь҆ства властиѭ̑· нъ пльть҆нꙑи҅мъ пришь҆ствимъ съмотрꙙшти· о̑учителю силѫ· глагола꙽ше ѥ҅моу· г꙯и а҅ бꙑ бꙑлъ сьде не бꙑ о̑умрълъ ми братъ· и҅ нꙑнꙗ рече вѣдѣ ꙗ҅ко ѥ҅же просиши о̑у о҅ть҆ца дастъ ти·

[0672] Съпасъ же противѫ прошению̑ ѥ҅и творитъ молитвѫ· не бо молитвꙑ трѣбовааше богъ да мрътвааго въставитъ· дѣѣ҅ши ли и҅ли и҅нѣхъ мрътвꙑи҅хъ не въстави·

[0673] ѥ҅гда сь҆рѣте нѣкого и҅ꙁносима въ вратѣхъ мрь҆тва· не тъчь҆ѭ̑ ли прикоснѫ сꙙ о҅дрѣ и҅ въстави мрь҆твааго· дѣѣ҅ши ли молитвꙑ трѣбова тъгда на въставь҆ѥ҅ниѥ҆ о̑умь҆ръшааго· и҅ пакꙑ и҅нъгда· не тъчь҆ѭ̑ ли слово рече надъ дѣвицѫ· талиѳа коумꙑ· дастъ ѭ̑ родител҄ема съдравѫ· дѣѣ҅ши молити сѧтрѣбова тъгда· и҅ что глагол҄ѫ о҅ о̑учител҄и· о̑ученици ѥ҅моу словомъ мрь҆твꙑѧ҆ вь҆ставишꙙ· петръ тавиѳѫ не словомь҆ ли вс҆тави· паулъ не свои҅ми ли риꙁами многа ꙁнамениꙗ сътвори· и҅ навꙑкни чоудь҆нѣѥ· стѣн҄ь а҅постолъ мрътвꙑѧ въстави· приношаахѫ бо на о҅дрѣхъ недѫживꙑѧ· да понѣ стѣн҄ь петровъ наи҅детъ на коѥ҅го и҅хъ· и҅ а҅биѥ҆ въстаꙗ҅хѫ· стѣн҄ь о̑ученикъ въставь҆ꙗше мрътвꙑѧ҆· а҅ ли о̑учител҄ь молитвꙑ трѣбоуꙗ҅ше· да мрьтвааго въставитъ· нъ немошти дѣлма жень҆скꙑ творитъ· рече бо ѥ҅моу а҅ би бꙑлъ сь҆де не бꙑ ми о̑умрь҆лъ братъ· и҅ нꙑнꙗ рече вѣдѣ· ꙗ҅ко ѥ҅гоже просиши о̑у о҅ть҆ца дастъ ти о҅ть҆цъ· молитвꙑ проси· молитвѫ даѭ̑· лежитъ и҅сточь҆никъ· ꙗ҅коже а҅ште кто принесетъ съсѫдъ· напль҆нитъ сь҆сѫдъ· а҅ште ѥ҅стъ великъ велико вь҆ꙁьметъ· а҅ште малъ мало вь҆ꙁь҆метъ си·

[0674] молитвꙑ проси и҅ да молитвѫ· и҅ и҅нъ вѣшта рь҆ци словомь҆ и҅ и҅сцѣлѣѥ҅тъ о҅трокъ мои҅ рече ѥ҅моу по вѣрѣ твоѥи бѫди ти· дроугꙑи҆ рече нѣсмъ достои҅нъ да ми подъ кровъвълѣꙁеши· и҅ рече ѥ҅моу бѫди ти ꙗ҅коже хоштеши· дроугꙑи҆ рече приди и҅цѣли ми дь҆штере· и҅ рече ѥ҅моу и҅дѫ по тебѣ· противѫ силѣ и҅ о̑умоу чловѣкомъ· и҅ цѣльба о҅тъ врача приноситъ сꙙ· дроугаꙗ҅ прикоснѫ сꙙподраꙁѣриꙁѣ ѥ҅моу таи҆· и҅ таи҅ цѣльбѫ вь҆ꙁꙙ· къждо ꙗ҅коже вѣрова цѣль҆бѫ прии҅мааше· си глагол҄етъ ꙗ҅коже вѣдѣ· ꙗ҅ко ѥ҅же просиши о̑у о҅ть҆ца дастъ ти о҅ть҆цъ·

[0675] ѥ҅лма же молитвꙑ проси молитвѫ дастъ· не самъ молитвꙑ трѣбоуѧ нъ немошті женьстѣ годꙙ· и҅ да покажетъ ꙗ҅ко нѣстъ сѫпротивь҆ богоу· нъ ꙗ҅ко ѥ҅же и҅ сии҆ творитъ то же и҅ о҅ть҆цъ творитъ· съплеска богъ и҅спръва чловѣка· о҅бою̑ бꙑстъ съплесканиѥ· сътворивъ бо сь҆ чловѣка по капи нашеи и҅ по о҅браꙁоу· пакꙑ хотѣ раꙁбои҅ника вь҆вести въ породѫ· и҅ тъчь҆ѭ̑ слово рече· и҅ раꙁбои҅ника въ породѫ вь҆веде а҅ не трѣбова молитвꙑ· а҅цѣ вь҆сѣхъ и҅же по а҅дамѣ· ставилъ бѣ богъ о҅тъ того вълаꙁа· положи бо пламѣно копь҆ѥ блюсти породѫ· нъ властиѭ̑ х꙯с породѫ о҅тврь҆ꙁе· и҅ раꙁбои҅ника вь҆веде·

[0676] раꙁбои҅ника ли г꙯и· о҅тьць҆ твои҆ ѥ҅дного дѣлма грѣха а҅дама и҅с породꙑ и҅ꙁведе· а҅ тꙑ ли раꙁбоиника въводиши· и҅же тъмами ꙁъла и҅ тъмами беꙁаконии виннь҆ ѥ҅стъ· сице ѥ҅динѣмъ гласомъ въ породѫ вь҆веде· ни ни· о҅но беꙁ мене бꙑстъ· ни се беꙁъ о҅ть҆ца ми· и҅ се бо моѥ҆ и҅ о҅но о҅ть҆че· а҅ꙁъ бо въ о҅тьци и҅ о҅ть҆ць҆ вь҆ мь҆нѣ· и҅ да видиши ꙗ҅ко не бꙑстъ молитвꙑ дѣло· ѥ҅же въставити мрь҆тваа҅го· послоушаи҆ молитвꙑ что бо рече·

[0677] благодарѫ ти о҅ч꙯е ꙗ҅ко слꙑша мене· что бо рече· ничтоже къ о҅тцоу прѣжде словесе сего· и҅ рече ꙗ҅ко слꙑша мене· ничсоже не вѣшта прѣжде гласа сего· тоже глагол҄етъ ꙗ҅ко слꙑша мене· се молитвꙑ о҅браꙁъ ѥ҅стъ· се ꙁнамениѥ мол҄ению̑· благодарѫ ти ꙗ҅ко слꙑша мене· а҅ꙁъ же рече вѣдѣ ꙗ҅ко присно мене слꙋшаѥ҅ши· то почто о҅ н҄ихъже вѣси тѫжиши· нъ о҅крь҆сть҆ стоѧ҅штааго сего дѣл҄ьма народа рѣхъ· да раꙁоумѣѭ̑тъ ꙗ҅ко тꙑ мꙙ поусти· дѣѣ҅ши ли ꙗ҅ко мрь҆твааго дѣл҄ьма моли сꙙ· дѣѣ҅ши рече о҅тче повели да вь҆станетъ лаꙁарь҆· дѣѣ҅ши рече о҅ть҆че повели сь҆мрь҆ти послоушати мене· дѣѣ҅ши рече повели да и҅ вратъ ꙁанеключитъ· нъ скоро мрьтвааго да и҅ꙁдастъ· нъ окрь҆сть҆ стоѧ҅штааго сего народа дѣл҄ьма рѣхъ да раꙁоумѣѭ̑тъ вь҆си ꙗ҅ко тꙑ мꙙ поусти· никакоже нѣстъ бꙑвъшеѥ҅ се чоудо нъ въглашениѥ пришъдъшии҅мъ· видѣ ли како не бꙑ молитва мрь҆твааго дѣл҄ьма· нъ пришъдъшии҅хъ дѣл҄ьма невѣрънꙑи҅хъ· да раꙁоумѣѭ̑тъ рече ꙗ҅ко тꙑ мꙙ поусти· то како и҅мамъ раꙁоумѣти рече ꙗ҅ко тꙑ мꙙ поусти· послоушаи҆ мол҄ѫ съ вь҆сѣмъ о҅пасъмъ· се рече свои҅мъ господь҆ствь҆мъ ꙁовѫ мрътваа҅го· се своѥ҅ѭ̑ властиѭ̑ ꙁапрѣштаѭ̑ сь҆мрь҆ти· ꙁовѫ о҅ть҆ца о҅тьцемъ· да а҅ште ми нѣстъ о҅ть҆ць҆ о҅ть҆ць҆· о̑удръжитъ мрьтвааго вьскрьсениѥ· а҅ште ми нѣстъ о҅ть҆ць҆ о҅ть҆ць҆· ставитъ съмрь҆ть҆ и҅ꙁдати мрь҆твааго· ꙁовѫ о҅ть҆ца о҅ть҆ць҆мъ· ꙁовѫ и҅ лаꙁара и҅ꙁъ жоупишть҆· даа҅ште нѣстъ прь҆воѥ и҅стина то и҅ се не бѫдетъ· а҅ште ли по и҅стинѣ о҅ть҆ць҆ о҅ть҆ць҆· да послоушаѥ҅тъ мрътвꙑи на течениѥ҆ пришъдъшии҅мъ·

[0678] что же х꙯с глаголаа҅ше· лаꙁаре и҅ꙁлѣꙁи вънъ· ѥ҅гда бꙑстъ молитва не въста мрь҆твꙑи҆· нъ ѥ҅гда рече лаꙁаре грꙙди вънъ· тъгда въста мрь҆твꙑи҆· ѡ̑ле мѫка сь҆мрьти·

[0679] ѡ̑ле мѫка силѣ тои дръжꙙштии҆ доушѫ· молитва бꙑстъ тоже не и҅споустиши мрь҆твааго· ни рече почто ꙗ҅ко нѣстъ ми повелѣно· пристав꙽никъ нѣкоторꙑи҆ бѣ тоу дръжꙙ повиньнааго· а҅ште не повелѣно ми бѫдетъ рече не и҅споуштѫ· молитва бо рече не бꙑстъ мене дѣл҄ьма· нъ пришь҆дъшии҅хъ дѣл҄ьма невѣрь҆нꙑи҅хъ·

[0680] мь҆нѣѣ҅ше повелѣно бѫде· не и҅споуштѫ мрътвааго· жъдѫ жиꙁни да и҅споуштѫ доушѫ· лаꙁаре и҅ꙁлѣꙁи вънъ· слꙑша повелѣниꙗ мрътвꙑи҆· и҅ съмрьтънꙑѧ раꙁврьже ꙁаконꙑ· да срамь҆ꙗ҅ѭ̑тъ сꙙ и҅новѣрь҆ници· о̑укаꙁа бо слово· ꙗ҅ко не мрьтвааго дѣл҄ьма въскрь҆сениꙗ бꙑстъ молитва· нъ тъгда пришъдъшиихъ дѣл҄ьма невѣрънꙑи҅хъ немошти· лаꙁаре и҅ꙁлѣꙁи вънъ· то почто нарокомъ·

[0681] да не гласа распоуштена въ мрътвꙑих꙽ простръвъ· вь҆сꙙ и҅же въ жоупиштихъ въставитъ· сего дѣль҆ма лаꙁаре грꙙди вънъ· тебе ѥ҅дного нꙑнѣчоу вь҆ꙁъпиѭ̑· да съ странꙑ ходꙙштии҅мъ покажѫ силѫ· ѥ҅же бо въ а҅дѣ въставъ а҅ꙁъ миръ вь҆сь вь҆ставьѭ̑· а҅ꙁъ бо ѥ҅смъ вь҆скрь҆сениѥ҆ и҅ жиꙁнь҆ лаꙁаре грꙙди вѫнъ· и҅ и҅ꙁлѣꙁе мрътвꙑи о̑увꙙꙁанъ о̑укрои҆· ѡ̑ веле чоудеса дивь҆на· ѥ҅же доушѫ о҅тъ ѫ҅ꙁъ сь҆мрь҆тънꙑи҅хъ о҅трѣшъ· ѥ҅же врата а҅дова раꙁвръже· и҅ двь҆ри желѣꙁнꙑ съть҆ре· и҅ доушѫ о҅тъ ѫ҅ꙁъ съмрь҆тънꙑи҅хъ прости· не можаа҅ше ли и҅ о̑укрои о҅трѣшити· и҅миже сами погрибаѭ̑ште съвꙙꙁашꙙ· да свои҅ми ѫ҅ꙁами поꙁнаѭ̑тъ ꙁнаѥ҅маꙗ· да и҅скоушении҅мъ прии҅мѫтъ ꙗ҅же сътворишꙙ· ꙗ҅ко лаꙁаръ ѥ҅стъ и҅же и҅ми погребенъ· а҅ х꙯с ѥ҅стъ· ѥ҅же благовол҄ениѥ҅мъ о҅ть҆чемъ· пришъдъше· ѥ҅же жиꙁни и҅ сь҆мрь҆ти власть҆ и҅матъ· семоу слава съ о҅тцемъ и҅ съ свꙙтꙑмъдх꙯омъ· нꙑнꙗ и҅ присно и҅ вь вѣкꙑ вѣкомъ а҅минъ ⁘

[0682]    свꙙтааго о҅ц꙯а нашего їѡ̑а҅нна ꙁлатоо̑устааго слово о҅ четврь҆тодь҆нь҆нѣѣ҅мь҆ лаꙁари ⁘ ꙗко се мати чꙙдолюба· подавъши съсъ младеньцоу· веселитъ сꙙ дѣтиштꙋ привлачꙙштоу мꙙкъкѫ пиштѫ млѣка· таже ѥ҅гда сꙙ сьсꙙде млѣко и҅ о҅сꙑрѣѥ҆· ꙁаградитъ пѫть҆ сь҆соу· тьгда и҅ дѣтишть҆ плачетъ и҅ мати болитъ· навꙑкъши о҅бꙑчаѥ҅мъ крь҆мити дѣтишть҆· а҅ пиштꙙ не подаѥ҅мꙑ видꙙшти ⁘

[0683] Такоже и҅ мꙑ прь҅вꙑи съсъ подавъше о̑умоу вашемоу веселꙗа҅хомъ сꙙ· вамъ сѫштемъ млѣка словъмъ· таже ѥ҅гда ꙁабꙑтиꙗ о҅блакъ· пришъдъ на о̑умъ слово стави· тъгда же и҅ вꙑ раꙁгнѣвасте сꙙ· акꙑ лиси сѫште е҅уагг҄елискꙑи҅хъ о̑учении раꙁоума· и҅ мꙑ печалихомъ сꙙ ть҆штаниѥ и҅мѣѭ̑ште· како се сълоучи сꙙ намъ да раꙁоумѣѥ҅мъ· ꙗ҅ко ни хотꙙштоуо̑умоу ни текѫштоуо̑умоу· ни женѫштоуо̑умоу· нъ милоуѭ̑штоуо̑умоу богоу· То сѣ о̑убо ѥ҅лма подаѥ҅тъ богъ· глагол҄ѫштии҅мъ даръ· не властиѭ̑ глагол҄ѫштии҅хъ· нъ потрѣбованиꙗ дѣл҄ьма слоушаѭ̑штиїхъ· того моливъше о҅тъ нꙑнꙗчоу почътенꙑи҅хъ намъ· е҅уагг҄ельскꙑихъ о̑учении҆· противѫ силѣ питиꙗ҆ о̑ученио̑у почрьпѣмъ водѫ· Бѣ нѣкто болꙙ лаꙁарь҆· рече о҅тъ виѳаниѧ· о҅тъ вь҆си мариѧ· и҅ мархꙑ сестрꙑ ѥ҅и҆· бѣ же мариꙗ помаꙁавъшиꙗ господа муромъ҆· ѥ҅и҅же братъ лаꙁаръ болѣа҅ше· рече же їс꙯ болѣꙁнь҆ си нѣстъ на сь҆мрьть҆· нъ на славѫ божиѭ̑· да сꙙ въславитъ богъ ѥ҅ѭ̑· вь҆спꙙть҆ приносꙙ глагол҄ѫ· си болѣꙁнь҆ нѣстъ на съмрьть҆· нъ ꙁа славѫ божиѭ̑· нѣстъ болѣꙁнь҆ нъ о̑утврь҆ждениѥ· ҆Ѡ болѣꙁни болꙙштиим꙽·

[0684] врачоу· вѣрѣ правителю· съмрь҆ти сѫпостате· диꙗ҅волоу сѫпрь҆ниче· съпасению̑ въчꙙло· ѡ̑ болѣꙁни дш꙯и корениѥ҆ нераꙁоримоѥ· вѣручителю· благочь҆стию̑ съмотрениѥ҆· ѡ̑ болѣꙁни о҅гн҄и доуше прогонꙙшти· и҅ потꙑ кръштениꙗ росꙙшти· и҅ свѣть҆ли одеждꙙ дш꙯ꙙ тъкѫшти· ѡ̑ болѣꙁни небесъноуо̑умоу хлѣбоу дателю· вѣрѣ свѣште чиста· диа҅волоу о҅силе· а҅ чловѣкоу ꙁнамениѥ· Егда слꙑша рече їс꙯· тъгда прѣбꙑ на н҄емъже бѣ мѣстѣ· дъва дь҆ни· каꙗ҅ же бѣ ноужда прѣбꙑти господеви· слꙑшавъшоу· и҅ не тоу а҅биѥ҆ и҅ти къ болꙙштоуо̑умоу· нъ о̑уто жъдааше сь҆мрь҆ти лаꙁаровꙑ· да съмрь҆тиѭ̑ бол҄ьшѫ чоудесꙑ вѣрѫ видꙙштии҅мъ покажетъ· Потомъ же глагола о̑ученикомъ си їс꙯· лаꙁарь҆ дроугъ нашъ о̑усьпе· нъ и҅дѫ да въꙁбоуждѫ и҆· по и҅стинѣ бо чловѣчь҆ска сьмрь҆ть· сънъ о̑у господи мь҆нитъ сꙙ·

[0685] и҅дѫ да въꙁбоуждѫ и҆· дѣѣши ли а҅ште сь҆де сꙑ не можеши о҅живити мрь҆твааго· нъ и҅ тако не прии҅мѫтъ благодѣти жидове· мь҆нѣ не сѫштоу тоу· нъ ѥ҅да како въскръсъшоу ѥ҅моу мь҆нѣти начънѫт꙽·

[0686] ꙗ҅ко сълоучаѥ҅мъ нѣкꙑи҅мъ о҅жи лаꙁаръ· нъ а҅ꙁъ самъ прихождѫ· да пришъдъшоу мь҆нѣ самовидь҆ци бѫдѫтъ· мноѭ̑ бꙑваѭ̑штии҅мъ чоудесемь҆· и҅ благодѣть҆ о҅тъ мене въꙁь҆мъше· на вѣрѫ и҅ꙁвѣстѫ придѫтъ· лаꙁарь҆ дроугъ нашъ о̑усьпе нъ и҅дѫ о̑убоудитъ ѥ҅го· ҅И о̑ученици слꙑшавъше рѣшꙙ· ти а҅ште о̑усьнѫ и҅цѣлѣѥ҅тъ· не тол꙽ми богочь҆сть҆но о҅тъвѣшташꙙ· ѥ҅лми врачь҆бно· сънъ бо не чоуѭштии҅хъ себе· врѣждаѥ҅тъ продлъжаѧ҅ сꙙ· о҅гн҄емъ жегомꙑи҅мъ и҅ꙁоуншінѫ· творитъ потомь҆· да ѥ҅лма мь҆нѣшꙙ о̑ученици глаголати г꙯и· о҅ о̑усь҆пении съноу· рече пространо лаꙁарь҆ о̑умьрѣ· и҅ радоуѭ̑ сꙙ васъ дѣл҄ьма· да вѣрѫ и҅мете ꙗ҅ко не бѣхъ тоу· нъ пои҅дѣмъ к н҄емоу·

[0687] не хотꙙи҆ съмрьти грѣшь҆нꙑи҅мъ· радоуѥ҅ши сꙙ сь҆мрь҆ти дроужь҆н҄ии҆· е҅и҆ радоуѭ̑ сꙙ· не себе дѣл҄ьма ни о̑умь҆ръша꙽го нъ васъ дѣл҄ьма· приѧ҅ти бо хоштѫ сь҆мрь҆ть҆ вашеи вѣрѣ на о҅снованиѥ· ѡ̑ съмрь҆ти христосоу на радость҆· ѡ̑ сь҆мрьти жиꙁни пльна· ѡ̑ сь҆мрьти сь҆мрь҆ти и҅ꙁбавителю· съпасению̑ начꙙть҆че· падъшии҅мъ въстаниѥ· болꙙштии҅мъ покои· недѫжь҆нꙑи҅мъ цѣль҆ба правь҆дънꙑмъ отъдъшениѥ· диꙗ҅волоу раꙁорениѥ҆ бѣсомъ о҅чиштениѥ҆· прь҆воѥ сътвореноуо̑умоу а҅дамоу поновь҆ѥ҅ниѥ· веселію̑ поспѣшениѥ· Нъ да съкративъ слово рекѫ· и҅де вь҆ виѳаниѭ̑· сь҆рѣтоста и сестрѣ лаꙁаровѣ· припадаѥ҅та къ ногама господь҆нꙗма· плачѫшти и҅ глагол҄ѫшти г꙯и а҅ бꙑ сь҆де бꙑлъ· не бꙑ о̑умрълъ братъ наю̑· то не бѣ ли о̑убо тоу·

[0688] нъ тѣломъ не бѣ тоу· нъ божь҆ствъмъ не тъчь҆ѭ̑ тоу нъ и҅ на небесехъ· како бо вѣдѣѣше къгда о̑умрѣ лаꙁаръ· по невидомѣи҆ силѣ божь҆ства· и҅ глаголаста г꙯и а҅ бꙑ сь҆де бꙑлъ то не бꙑ о̑умрълъ братъ наю̑· и҅ рече к н҄има господь҆ вѣроуи҅та и҅ о̑уꙁь҆рита славѫ божиѭ̑· о̑учꙙ ꙗ҅ко добрꙑи҅мъ дѣломъ вѣра ѥ҅стъ поспѣшь҆никъ· и҅ видѣвꙑ и҆ плачѫшти· и҅ пришъдъше на жидꙑ раꙁгнѣва сꙙ доухомь҆· и҅ смѫти сꙙ и҅ рече кде положисте и҆·

[0689] что ѥ҅стъ доухомь҆· пожиди вь҆ꙁлюбь҆ѥ҅нꙑи҆· и҅ се по малоу о҅брꙙштеши и҅штемоуо̑умоу о҅трѣшениѥ҆· съмѫти сꙙ самъ не ꙗ҅коже мꙑ о̑ужастиѭ̑· и҅ли печалиѭ̑ съмѫтимъ сꙙ· нъ самъ себе съмѫти и҅ рече къде положисте и҆· дѣѣ҅ши ли не вѣдѣѣ҅ше кде погребенъ ѥ҅стъ· о̑увѣдѣвꙑи коли о̑умь҆рѣ· нъ сь҆мѣшаѥ҅тъ чловѣчь҆ска словеса сь҆ божии· Чоудодѣ꙽ниꙗ҅ ми да покажетъ· ꙗ҅ко и҅ чловѣкъ бѣ ꙗ҅ко и҅ пророкъ глагол҄етъ· чловѣкъ ѥ҅стъ и҅ кто раꙁоумѣѥ҅тꙑ и҆· се повелѣ да ꙁнаменаѥ҆· ꙗ҅ко и҅ и҅но нѣчто ѥ҅стъ· ѥ҅же ѥ҅стъ богъ·

[0690] кде положисте и҆· и҅ мариа и҅ди рече и҅ виждъ господи· и҅ просль҆ꙁи їс꙯· почто бѣ просль҆ꙁити· ѥ҅гоже по малѣ хотѣ вь҆ставити·

[0691] нъ просль҆ꙁи їс꙯· да чловѣколюбь҆ствиꙗ҆· Еже плакати съ плачѫштии҅ми· дѣломъ паче и҅ли словомь нао̑учитъ· прольꙁи їс꙯· а҅ не въсплака· ѥ҅же бо непросль҆ꙁити о҅тънѫдь҆ а҆кꙑ жестость҆· и҅ нечловѣколюбиѥ о҅тъмештꙙ· а҅ ѥ҅же любоплакати· то а҅кꙑ слабо и҅ не мѫжь҆ствь҆но и҅справь҆ꙗ҅ѧ҆· чинъ же положивъ милости просль҆ꙁи· ҅Идетъ къ пештерѣ видитъ камꙑ връхоу жоупишта лежꙙшть҆· повелѣ стоѧ҅штии҅мъ тоу жидомъ о҅тъвалити камꙑкъ· глагол҄ꙙи҅ а҅ште вѣрѫ и҅мате· а҅кꙑ ꙁръно· речете горѣ сеи вь҆стани врь҆ꙁи сꙙ въ море· тако бѫдетъ вамъ· како нꙑнꙗ сам꙽ не можеши о҅тъвалити камꙑка· нь҆ не а҅кꙑ не могꙑ се творѫ рече· нъ да не мь҆нꙙтъ мь҆чьтоу бꙑти творимоуо̑умоу· вел҄ѫ самѣмъ жидомъ рѫками о҅тъвалити камꙑкъ· бол҄ьшеѥ чоудо себѣ о҅ставь҆ꙗѧ҆· да сами послоуси бѫдѫтъ· мноѭ̑ бꙑваѭ̑штии҅мъ чоудесемь҆· таче по о҅тъвал҄ении҆ камꙑка· вь҆ꙁь҆рѣвъ на небо рече· о҅ть҆че благодарѫ тꙙ· ꙗ҅ко о̑услꙑша мене· къгда же моли сꙙ·

[0692] нꙑн҄ѣ вьꙁеми вьꙁлюбь҆ѥ҅ниче· ѥ҅гда прѣдь҆ симъ малꙑ и҅скааше тꙑ съкаꙁаниꙗ реченꙋмоу· ѥ҅гда бо доухомъ раꙁгнѣва сꙙ· Тъгда и҅ моли сꙙ· и҅ сице рекъ· въꙁъва гласомъ великомъ глагол҄ꙙ лаꙁаре грꙙди вънъ· и҅ а҅биѥ и҅ꙁлѣꙁе мрьтвꙑи҆· съвꙙꙁанама рѫкама и҅ ногама о̑укрои҆· ѡ̑ гласа сило а҅дъ и҅спровръгъши· врата мѣдь҆на сътъръши· ꙁаворꙑ желѣꙁнꙑ съломь҆ши· мрь҆твааго въставь҆ши· ѡ̑ гласа сило· раꙁно стоѧ҅штꙙѧ о̑удꙑ· въ ѥ҅дино събъравъши· и҅ простъ поставь҆ши· и҅ не бꙑвъшааго въ бꙑтиѥ приведъши· Пристави въꙁлюбь҆ѥ҅ниче о̑умъ си къ гласоу· и҅ о҅брꙙштеши само то слово· ѥ҅же ѥ҅стъ вь҆ мирь҆стѣ҆ѣ҆мь҆ сътворении҆· да бѫдетъ свѣтъ· и҅ бꙑстъ свѣтъ· да бѫдѫтъ ꙁвѣꙁдꙑ по тврь҆дѣли небесь҆нѣи҆· и҅ бꙑшꙙ· лаꙁаре и҅ди вънъ·

[0693] и҅ ѥ҅же бѣ сила пль҆тьскаꙗ и҅стекла· пакꙑ о̑удꙑ своѧ҆ напльни· лаꙁаре и҅ди вънъ и҅ мрьтвꙑи҆ въста· и҅ тъчь҆нъ бꙑстъ съ не о̑умь҆ръшии҅ми· лаꙁаре и҅ди вънъ· и҅ доуша о҅тъ ꙁемл҄ь и҅сподь҆н҄ии҅хъ и҅стръжена бꙑстъ· ни диꙗ҅волоу противѫ глагол҄ѫштоу· ни сь҆мрь҆ти противъ ставъши· нъ радоуѭ̑шти сꙙ своѥ тѣло поꙁна·

[0694] сихъ чоудесънꙑи҅хъ дѣлесъ вь҆ꙁлюбьѥ҅ниче· божиѥ дѣло видѣвъ· въскръ҆сениꙗ не о҅тъмешти сꙙ· ни не вѣроуи ѥ҅моу· бѫди ти тикъ лаꙁаръ· и҅ въ томъ самъ сꙙ видѣвъ въстанию̑ вѣроуи҆· тъжде бо гласъ вь҆сꙙ нꙑ въставитъ· ꙗ҅коже и҅ нѣк꙽де а҅постолъ глагол҄етъ· въстрѫбитъ бо и҅ мрь҆твии҆ вь҆станѫтъ· беꙁъ и҅стьлѣниꙗ· благодѣтиѭ̑ г꙯и нашего їсоуса христоса· ѥ҅моуже слава и҅ дръжава· нꙑнꙗ и҅ присно и҅ вь҆ вѣкꙑ вѣкомь҆ а҅мин ⁘

[0695]   свꙙтааго о҅тца нашего їѡ̑а҅на ꙁлатоо̑устааго· слово на врьбьницѫ ⁘ Отъ чоудесъ къ чоудесемь҆ господь҆н҄емъ ходимъ братиꙗ· и҅ дои҅дѣмъ а҅кꙑ о҅тъ силꙑ на силѫ· ꙗ҅коже бо вь҆ веригахъ ꙁлатахъ· притокꙑ дроугъ дроуꙁѣ сьплетенъ· ѥ҅дно ѥ҅дного дръжитъ сꙙ сьплетенꙑи҅хъ коѥ҅ждо· съвъкоуплено же коѥ҅ждо коѥ҅мь҆ждо· и҅ продль҅жаѥ҅мо ѥ҅стъ·

[0696] и҅ сице и҅ свꙙтꙑи҅хъ е҅уа҅гг҄елии чоудеса· дроугъ о҅тъ дроуга направь҆ꙗѭ̑тъ· праꙁдь҆никомь҆· любивѫѭ̑ црь҆к꙽ве христосовѫ веелꙙтъ· не погꙑбаѭ̑штеѭ̑ пиштеѭ̑· нъ прѣбꙑваѭ̑штеѭ̑ въ жиꙁнь҆ вѣчьнѫѭ̑· Сѣ о̑убо и҅ мꙑ вь҆ꙁлюбь҆ѥ҅нии҆· о̑уготованомъ срьдьцемь҆· и҅ о̑ушима добрѣ слꙑшꙙштема· слꙑшимъ что глагол҄етъ намъ господь господь҆· въ пророцѣхъ и҅ вь҆ е҅уаг҄елиа҅хъ· о҅ свꙙтѣѣ҆мь҆ семь҆ праꙁдь҆ницѣ· глаголати же о̑уто и҅матъ миръ на людехъ свои҅хъ· и҅ на прѣподобьнꙑи҅хъ си· и҅ на о҅браштаѭ̑штиїхъ срь҆дь҆ца кь н҄емоу· Дьнь҆сь҆ пророчь҆скꙑ трѫбꙑ вь҆сь҆ миръ въскрилишꙙ· и҅ ѧ҅же вьсѫдоу господьнꙙ црь҆къви вь҆ꙁвеселишꙙ и҅ о̑увꙙꙁошꙙ· и҅ о҅тъ троуда ст꙯ꙑи҅хъ а҅лкании҆· и҅ ꙗ҅же на страсть҆ брань҆· прѣи҅мъше· и҅же побѣдьнѫѭ̑ пѣснь҆· и҅ новоѥ҆ съложениѥ мироу· пѣтию̑·

[0697] побѣдьливоуо̑умоу христосовоу нао̑учишꙙ· Придѣте о̑убо вь҆си да радоуѥ҅мъ сꙙ о҅ г꙯и· придѣте вь҆си ѧ҅ꙁꙑци да вь҆сплештемъ рѫками· и҅ вь҆скликнемъ богоу съпасоу нашемоу· гласомъ веселомъ· не бѫди никтоже лихъ радости· не бѫди никтоже ихъ поꙁъваниꙗ· ꙗ҅ко бꙑ сѣмꙙ о҅слоушь҆ливꙑи҅хъ въ пагоубѫ· никтоже да неневѣстъ сьрѣтениꙗ цѣсара· да не вь҆нѣ чрътога ꙁатворенъ бѫдетъ· да не дрꙙхлъ на приѧ҅тиѥ о҅брꙙштетъ сꙙ· да не бѫдетъ съ ꙁълꙑи҅ми гражданꙑ о҅сѫжденъ· гражданꙑ же наричѫ· и҅же не рачишꙙ приѧ҅ти· господина си цѣсара вь҆ себѣ· Вь҆си съ радостиѭ̑ коупь҆но ть҆цѣмъ· вь҆си тъшть҆но прии҅мѣмъ· и҅ вꙑше мироу праꙁдь҆ноуи҅мъ· въ риꙁъ мѣсто срь҆дь҆ца своꙗ просꙑпл҄ѣмъ прѣдъ н҄имъ· пѣснь҆ми и҅ хвалами· благодарениꙗ въꙁдадимъ ѥ҅моу· и҅ благословешенъ грꙙдꙑи въ и҅мꙙ господьн҄е· не прѣстаѭ̑ште въпиꙗ҅мъ· благословестꙙштиї бо ѥ҅го благословешени сѫтъ· а҅ клънѫштии҆ ѥ҅го проклꙙти· Пакꙑ рекѫ и҅ бѣдꙙ сꙙ на добро не помльчѫ· придѣте вълюбь҆ѥни да благословестимъ благословешенааго· да благословешени бѫдемъ о҅ть҆ н҄его· вь҆сѣчь҆ско тѣло· и҅ власть҆ коупь҆но съꙁъва на господьн҄ѫ хвалѫ· цѣсарꙙ ꙁемь҆ѧ· и҅ вь҆сꙙ сѫдиѧ ꙁемънꙑѧ҆· ю̑ношꙙ и҅ дѣвицꙙ·

[0698] и҅ новолѣпь҆но чоудесе· ꙗ҅ко младоу и҅ неи҅скоусъноу ꙁьла· дѣтии младъ· съсѫштъ тѣлеси молити прости вь҆чꙙти господеви· въ и҅сповѣдании҆· богомь҆ нао̑ученѫѭ̑ пѣснь҆· ꙗ҅коже древь҆ѥ мѡ̑ӱсии҆ и҅ꙁъ е҅гупта людемь҆· благословешенъ грꙙдꙑи҆ въ и҅мꙙ господь҆н҄е· Дь҆несь҆ радостиѭ̑ радоуѥ҅тъ сꙙ блаженꙑи҅ дауи҅дъ· о̑украшенами гѫсль҆ми младеништи· сь҆ н҄имиже и҅ ликоуѥ҆ доухомь҆· и҅ веселꙙ сꙙ ꙗ҅ко и҅ прѣжде· прѣдь҆ лицемъ ковь҆чега божиꙗ поѥ҅тъ и҅ гласитъ сладь҆ко· благословешенъ грꙙдꙑи въ и҅мꙙ господь҆н҄е· к н҄емоуже речемъ· Глагол҄и намъ ѡ̑ пророче· кто сь҆ грꙙдꙑи въ и҅мꙙ господь҆н҄е· не моѥ рече о̑учениѥ дь҆несь҆· младеништемь бо ѥ҅стъ о̑улоучено· о҅тъ съврь҆шивъшааго и҆ꙁ оустъ младеништемъ и҅ съсѫштии҅мъ хвалѫ· раꙁдроушити врага и҅ мь҆сть҆ника·

[0699] да и҅ чоудесъ дѣлꙗ сихъ· о҅братꙙтъ сꙙ срь҆дь҆ца о҅тцемь҆ на чꙙда· и҅ о҅слоушь҆ливꙑмъ на мѫдрость҆ правь҆дивꙑи҅хъ· Вѣштаите ѡ̑ о҅троци· о҅тъкѫдоу вамъ добраꙗ си и҅ веселаꙗ реть҆ и҅ пѣснь҆· кто нао̑учивъи҆ вꙑ· кто о̑умѫдривꙑи҆ вꙑ· кто съвъкоупивꙑи҆· кде книгꙑ кде сь҆вѣдѣтел҄е· прио҅бь҆штите сꙙ рѣшꙙ нашемь҆ веселии҆· и҅ пѣсни да навꙑкнете· и҅же мѡусиї и҅ їнѣмъ пророкомъ на помꙑслѣ·

[0700] Да ѥ҅лма побѣждени бꙑхомъ· и҅ десноѥ намъ дашꙙ о҅троци причꙙштениѥ· грꙙдѣмъ вь҆ꙁлюбь҆ѥ҅нии· и҅ мꙑ вь҆ꙁдревь҆ноуи҅мъ боговесель҆ноуо̑умоу ликоу· и҅ съ а҅постолꙑ пѫть творити· въсшь҆дъшоуо̑умоу на небо небесе на вь҆сходъ· и҅ на о҅слꙙти ꙗ҅коже благоволи сѣдꙙштоу на ꙁеми·

[0701] съ младеништи вѣиѥ вь҆ꙁь҆мѣмь҆· и҅ сь҆ лѣторасль҆ми ликоуи҅ми· да и҆ въдоунетъ въ нꙑ ст꙯ꙑи҆ доухъ· и҅ богонао̑ученѫѭ̑ въспоустимъ въ чинъ пѣснь҆· благословешенъ грꙙдꙑи въ и҅мꙙ господь҆н҄е· ѡ̑санна въ вꙑшь҆н҄иїхъ· Дь҆несь҆ и҅ о҅тцемъ старѣишина доухомъ праꙁдъноуѥ їа҅кѡ̑въ· видꙙ проречениѥ҆ своѥ на дѣло и҅съшедъше· и҅ привꙙꙁаѭ̑штааго къ виноградоу жрѣбꙙ своѥ· вь҆сѣдъшааго на жрѣбꙙ ю̑но· и҅ сь҆ вѣрънꙑи҅ми покланꙗѥтъ сꙙ доухомь҆· Дь҆несь҆ жрѣбꙙ готоваѥ҅мо ѥ҅стъ·

[0702] бесловесьнꙑихъ странъ· прьвоѥ несловесъноѥ въꙁбоуꙗ҅ниѥ· на покаꙁаниѥ покорению̑· и҅же о҅тъ странъ нови людиѥ· и҅ младеништи проповѣдаѭ̑тъ сихъ къ богоу поꙁнаниꙗ младень҆ство· и҅ ѥ҅же по сем꙽·

[0703] на благочь҆стиѥ съврь҆шениѥ· Дь҆несь цѣсарь҆ славꙑ на ꙁеми пророчь҆скꙑ славимъ ѥ҅стъ· и҅ причꙙсть҆никꙑ небесь҆ноуо̑умоу веселию̑· ꙁемь҆нꙑѧ сь҆твори· да покажетъ ꙗ҅ко тъ ѥ҅стъ господь҆ о҅бои҅мъ· а҅кꙑ о҅тъ о҅бои҅хъ·

[0704] ѥ҅динѣмь҆ гласомъ съ о҅тцемъ и҅ съ доухомь҆ хвалимъ· Сего дѣлꙗ горь҆н҄ии· ꙁемь҆ноѥ съпасениѥ проповѣдаѭ̑ште поꙗ҅хѫ· ст꙯ъ ст꙯ъ ст꙯ъ г꙯ь саваѡ̑ѳъ· и҅спльнь҆ небо и҅ вь҆са ꙁемь҆ꙗ славꙑ ѥ҅го· ҅А дол҄ьнии небесънꙑи҅мъ веселиѥ҅· небесь҆нꙑи҅мъ веселиѥ҅мь҆ коупно праꙁдьноуѭ̑ште ꙁовѣа҅хѫ· ѡ̑сан꙽на въ вꙑшь҆н҄ии҆хъ· ѡ̑санна сꙑноу даӱидовоу· и҅ о҅ви славь҆ꙗ҅хѫ· благословешена слава господь҆нꙗ о҅тъ мѣста ѥ҅моу· а҅ дроуꙁиїбогословештваа҅хѫ·

[0705] благословешенъ грꙙдꙑи҆ вь҆ и҅мꙙ господьн҄е· Сим же сице творимомъ· и҅ о̑ученикомъ ликоуѭ̑штемъ· о҅ вь҆сѣхъ силахъ ѧ҅же видѣшꙙ· и҅ глагол҄ѫштемъ· благословешенъ грꙙдꙑи въ и҅мꙙ господь҆н҄е· на небеси миръ· а҅ на ꙁеми слава· градъ трꙙсѣ꙽ше сꙙ глагол҄ꙙ к꙽то сь҆ ѥ҅стъ· о҅слѣпь҆ѥ҅нѫ ꙁависть҆ на владꙑчь҆скѫ славѫ подвиг꙽·

[0706] градъ же слꙑшꙙ ветъхꙑи҆ събора бес чина ѥ҆ множь҆ство раꙁоумѣваи҆· въпрашаѭ̑тъ беꙁоумь҆л҄и· кто ми ѥ҅стъ· а҅кꙑ ніколиже видѣвъше благодѣтелꙗ· и҅ славъна боголѣпь҆нꙑи҅ми чоудесꙑ· не бо постигнѫ стѣн҄ь· ѥ҅же вь҆ н҄емь просвь҆тѣ сꙙ немрь҆чемꙑи свѣтъ· тѣмже ꙗ҅вѣ прѣжде вь҆пиꙗ҅ше и҅саиа҅ к н҄имъ глагол҄ꙙ· глоусии҆ слꙑшите· и҅ слѣпии҆ проꙁираи҅те видѣти· то кто слѣпъ нъ о҅троци мои҆· и҅ глоуси· нъ владѫшти и҅ми· и҅ о҅сльпнѫшꙙ роби божиї· Видѣсте многъкратꙑ· и҅ не сь҆набь҆дѣсте· о҅тврь҆стѣ о̑уши и҅ не слꙑшасте· видите ли вь҆ꙁлюбь҆ѥ҅нии҆· о҅пасениѥ словесь҆· како божии свꙙтꙑи доухъ· свꙙтꙑими свои҅ми҆· а҅кꙑ о̑уже сѫшта· хотꙙштаꙗ бꙑти проповѣдаа҅ше· видѣшꙙ бо беꙁаконници и҅ о҅сꙙꙁашꙙ чоудесꙑ чоудотворца бога· и҅ вь҆ невѣрь҆ствѣ прѣбꙑшꙙ· вѣдѣшꙙ слѣпаа҅го о҅тъ рода·

[0707] о҅свѣтивь҆шааго и҅ господи проповѣдаѭ̑шта· видѣшꙙ многꙑ годꙑ сь҆вꙙꙁана ѧ҅ꙁи о҅слабьѥ҅нааго· повелѣниѥ распрꙙжена о҅тъ ꙁь҆лоби· видѣшꙙ лаꙁара о̑ухода сь҆мрь҆ти бивъша· слꙑшашꙙ по мороу хождениѥ҆· недѣланоѥ винодатиѥ· нетꙙжаннѫѭ̑ пиштеѭ̑ крь҆мл҄ениѥ· бѣсовъ прогон҄ениѥ· болꙙштии҅хъ и҅сцѣл҄ениѥ· гостинь҆ци и҅хъ силꙑ проповѣдаахѫ· пѫтиѥ и҅хъ цѣль҆бꙑ пѫть҆никомь҆ проповѣдаа҅хѫ· вь҆са и҅ю̑деа и҅спль҆ни сꙙ благодѣа҅нии҆· тоже нꙑнꙗ пꙑтаѭ̑тъ кто сии ѥ҅стъ· ҅Ѡ веле несъмꙑшл҄ениѥ ль҆жии҅хъ о̑учител҄ь· ѡ̑ о҅слоушь҆ливꙑи҅хъ о҅ть҆ць· ѡ̑ боуи҅хъ старь҆ць҆· ѡ̑ сѣмꙙ ханаа҅на бесрамь҆ка· а҅ не чоудꙑ блаженааго·

[0708] чꙙда поꙁнашꙙ творь҆ца· а҅ о҅слоушь҆ливии҆ о҅ть҆ци глаголаахѫ кто сь҆ ѥ҅стъ· ю̑наꙗ и беꙁълобь҆наꙗ врь҆ста творь҆ца похвали· а҅ и҅ꙁъо̑умѣвъшии҅ сꙙ дь҆нь҆ми ꙁълꙑ· въпрашаа҅хѫ кто сь҆ ѥ҅стъ· съсѫштии богословꙙтъ· а҅ старьци хоулꙙтъ· о҅троци благочь҆сть҆но слоужꙙтъ хвалѫ· а҅ нечистии҆ жь҆рь҆ци ꙁь҆лѣ гнѣваѭ̑тъ сꙙ· о҅слоушъливии мѫдростиѭ̑ правь҆дивꙑи҅хъ· о҅братите сꙙ къ чꙙдомъ свои҅мъ· навꙑкнѣте таи҅на божиа҆· то само творимоѥ послоухоуѥ҆· ꙗ҅ко богъ ѥ҅стъ сице хвалимꙑи҆· ненао̑ученꙑи҅ми ѧ҅ꙁꙑкꙑ·

[0709] пꙑтаи҅те писаниꙗ҆· ꙗ҅коже слꙑшасте· о҅тъ владꙑкꙑ· ꙗ҅ко та сѫтъ послоухоуѭ̑шта о҅ н҄емь҆· а҅ не решти не вѣсте чоудесе· Слꙑшите жестосрь҆дивии҆· что вамъ благовѣститъ ꙁахариꙗ҆ пророкъ· рече бо радоуи҅ сꙙ ꙁѣло дь҆шти сиѡ̑нꙗ· се цѣсарь҆ твои грꙙдетъ ти правь҆дивъ· и҅ вь҆сѣдъ на жрѣбꙙ ю̑но· почто радость҆ о҅тъ себе сътрꙙсаѥ҅те· что сль҆нь҆цоу сь҆ꙗ҅ѭ̑штоу тъмѫ любите· почто на беꙁъратии мир꙽ о̑устите рати· а҅ште да ѥ҅сте сꙑнове сиѡ̑н҄и· ликоуи҅те съ чꙙдꙑ свои҅ми· радости и҅ꙁвѣтъ бѫди вамъ· чꙙдъ вашихъ богочь҆стиѥ҆· навꙑкнѣте о҅ть҆ н҄ихъ к꙽то нао̑учивꙑи҆· к꙽то събь҆равꙑи҆· о҅тъкѫдоу о̑учениꙗ҆· коѥ҆ новоѥ богословь҆ѥ҅ниѥ҆· и҅ ветъхоѥ проречениѥ҆· ҅Аште ли о҅тъ чловѣкъ никтоже ничсоже сихъ нао̑учи· нъ о҅ себѣ хвалѫ поѭ̑тъ· раꙁоумѣи҅те божиѥ дѣло· ꙗ҅коже вь ꙁаконѣ писано ѥ҅стъ·

[0710] иꙁ оустъ младеништъ и҅ съсѫштии҅хъ съвръшилъ ѥ҅си пѣснь҆· о̑усоугоубите о̑убо радость҆· ꙗ҅ко тацѣхъ о҅трокъ бꙑсте о҅троци· и҅же ѥ҅же и҅ старь҆ци не вѣдомо бꙑстъ·

[0711] богомь нао̑учении въсхвалишꙙ· о҅братите срь҆дь҆ца ваша къ чꙙдомъ҆ свои҅мъ· а҅ не сь҆мѣжаи҅те о҅чию̑ си противѫ и҅стинѣ· аште ли ти жде ѥ҅сте· да ни слꙑшꙙште слꙑшите· ни видꙙште видите· ти беꙁ оума гнѣваѥ҅те сꙙ на младеништꙙ· ти вамъ сѫдиѧ бѫдѫтъ по съпасовоу слоеси· Добрѣ и҅ о҅ семь҆ съ и҅нѣми прѣжде сьвѣшта о҅ васъ пророкъ и҅саи҆ꙗ҅ рекꙑ· не нꙑнꙗ постꙑдитъ сꙙ и҅ꙗ҅ковъ· ни нꙑнꙗ лица си мѣнитъ· нъ ѥ҅гда видꙙтъ чꙙда си дѣлеса моꙗ҆· мене дѣлꙗ о҅свꙙтꙙтъ и҅мꙙ моѥ· и҅ о҅свꙙтꙙтъ свꙙтаа҅го їꙗ҅ковь҆ꙗ· и҅ бога и҅ꙁдраи҅л҄ева о̑убоѧ҅тъ· и҅ раꙁоумѣѭ̑тъ доухомь҆ ꙁаблѫдивь҆шии҆ раꙁоумъ· и҅ гнѣваѭ̑штии҅ сꙙ навꙑкнѫтъ послоушати· и҅ ѧ҅ꙁꙑци нѣмоуѭ̑штиї навꙑкнѫтъ вѣштати миръ ⁘

[0712] Видиши ли невѣрънꙑи ѡ̑ жидовине· како и҅с прь҆ва словесе· стꙑдѣниѥ҅ вамъ прѣжде повѣдоуѥ҆ пророкъ· о҅слоушаниꙗ дѣлꙗ вашего· навꙑкнѣте понѣ о҅ть҆ н҄его· како богомь҆ нао̑ученѫ проповѣдаѥ чꙙдъ вашихъ пѣснь҆· ꙗ҅коже и҅ блаженꙑи҆ дауꙑдъ· прѣжде вь҆спѣ глагол҄ꙙ и҅ꙁ оуст ъ младеништь и съсѫштии҅хъ съвръшилъ ѥ҅си пѣснь҆· да любо блажениѥ дѣтьско прии҅мете а҅кꙑ лѣпо· любо ли съ благочь҆стии҅мъ и҅ дѣти намъ дадите· мꙑ сь҆ н҄ими коупь҆но ликоуи҅мъ· мꙑ сь҆ сими праꙁдьноуѥ҅мъ· и҅ новомъ ѧ҅ꙁꙑкомъ богонао̑ученѫѭ̑ пѣснь҆ поѥ҅мъ·

[0713] ҅Инъгда бо сумеѡ̑нъ старь҆цъ сь҆рѣтъ съпаса· и҅ на рѫкоу приѧ҆ вѣкомь҆ творь҆ца· а҅кꙑ младеништа и҅ господа· и҅ бога проповѣда· нꙑнꙗ же вь҆ старь҆ць҆ мѣсто несь҆мꙑсль҆нь҆· дѣти съпаса сь҆рѣтошꙙ а҅кꙑ сумеѡ̑на· и҅ вѣи҆ѥ҆ вь҆ рѫкоу мѣсто пость҆лашꙙ· и҅ господи бога благословишꙙ· на жрѣбꙙте а҅кꙑ на херовимѣ сѣдꙙштааго· ѡ̑сана сꙑноу дауи҆довоу· благословенъ грⱕ҆дꙑи въ и҅мꙙ господь҆н҄е· сь҆ н҄имиже вь҆спои҅мъ и҅ мꙑ· благословь҆ѥ҅нъ ѥ҅же о҅тъ бога богъ· цр꙯ь҆ славꙑ· ѡ̑ о҅бъо̑убожавꙑи свои҆хъ си· беꙁъ о̑убожь҆ства сꙑ насъ дѣл҄ьма· да насъ о҅богатитъ своѥ҆ѭ̑ благостиѭ̑· благословь҆ѥ҅нъ пришъдꙑи въ сь҆мѣрениѥ· и҅ пакꙑ грꙙдꙑи вь҆ славѣ· прѣжде на жрѣбꙙти кротъкъ и҅ младеништъ хвалимъ· да сꙙ събѫдетъ писаноѥ· видѣна бꙑшꙙ шь҆ствиꙗ твоꙗ боже· шь҆ствиа҆ бога моѥ҅го цѣсара и҅же ѥ҅стъ въ свꙙтѣѣ҆мь҆· вътороѥ гръдъ на о҅блацѣхъ· и҅ а҅ггелꙑ·

[0714] и҅ силами славимъ· ҆Ѡ веле медъ капьѭ̑штии҆ ѧ҅ꙁꙑкъ дѣтии· ѡ̑ веле не коупь҆ѥ҅ноѥ о̑учениѥ҆· богогодь҆нꙑи҅хъ· дауи҅дъ пророкъ подъ писаниѥ҅мъ съкрꙑ раꙁоумъ·

[0715] а҅ дѣти о҅бь҆до о҅тъкривь҆ше· на҅ ѧ҅ꙁꙑцѣ богать҆ство и҅ꙁнесошꙙ· и҅ словесемь҆ веселомъ· велми вь҆сѣхъ на насꙑштениѥ съꙁъвашꙙ· Начръпаи҅мъ сꙙ о̑убо и҅ мꙑ сь҆ н҄ими съ горꙑ и҅ небесънааго богатъства· несꙑтами паꙁоухами· и҅ въ кровѣхъ положимъ божиѧ дарꙑ· Въꙁь҆пии҅мъ беспрѣстани· благословь҆ѥ҅нъ грꙙдꙑи҆ въ и҅мꙙ господьн҄е· богъ и҅стиннъ въ и҅мꙙ г꙯а б꙯а и҅стинна· вь҆седръжител҄ь сн꙯ъ· въ и҅мꙙ о҅тче· цѣсар꙽ и҅стиннъ о҅тъ и҅стинна цѣсара· вѣчь҆ноѥ и҅ присно сꙑ цѣсарь҆ствиѥ҆ и҅мѣѧ· коупно съ родивъшии҅мъ· ꙗ҅коже родивꙑи҆ ѥ҅го о҅бь҆ште бо цѣсарь҆ствиѥ҆· а҅ не вь҆нѣ тоѧ҅ жде чь҆сти сꙑнови слово причꙙштаѥ҅мо ѥ҅стъ· не бо ни начь҆номо ни прибꙑваѭ̑ште·

[0716] и҅ли о̑ухоудѣѭ̑ште· мль҆чи· нъ ѥ҅стъствь҆но и҅ самотворь҆но по и҅стинѣ· ѥ҅дно бо цѣсарь҆ство о҅ть҆цоу и҅ сꙑноу и҅ ст꙯оуоумоу дх꙯оу· ꙗ҅коже ѥ҅дно цѣсарь҆ство ѥ҅дно господь҆ство· тѣмъ и҅ ѥ҅динѣмъ поклон҄ении҅мъ слоужимъ· ѥ҅дно трь҆ми сь҆ставь҆ѥ҅нии божь҆ство· беꙁ начꙙла· бе сътворениꙗ· несъгонимо· ни прѣмѣнимо· не бо ни о҅ть҆ць҆ прѣстанетъ коли ѥ҅же бꙑти ꙗ҅коже ѥ҅стъ съставомъ· Не бо ничтоже трои҅цꙙ охоудѣѥ҆· и҅ли о̑устѫпитъ коли· и҅ присности· и҅ли о҅бь҆штъства и҅ цѣсарь҆ства· не бо ꙗ҅ко чловѣкъ бꙑстъ сн꙯ъ божии҆· ї и҅же на н҄ь мѫчилъ томоу прѣдолѣ· пль҆тиѭ̑ то сь҆дѣлавъ· ꙗ҅же на ꙁълааго ѥ҅и҆ врага побѣда· тѫ сь҆дѣлавъ тѣмь҆ цѣсарь҆ бꙑстъ· нъ ꙗ҅ко цѣсарь҆ и҅ богъ·

[0717] присно того дѣлꙗ цр꙯ь· ꙗ҅коже и҅ породивꙑи҆ ѥ҅го· нꙑн҄ѣ же и҅ по рождении҆ присно· не хоули христосова цѣсарь҆ства хоуль҆ниче· да не родивъшоуо̑умоу бесчь҆ствиѥ сътвориши· а҅ште вѣрь҆нъ ѥ҅си· вѣрь҆но приди къ христосоу и҅стинноуо̑умоу богоу нашемоу· а҅ не а҅кꙑ прь҆вꙑи҆ и҅мѣѧ҆ ꙁълꙑ свободꙑ· а҅ште ли робъ ѥ҅си· съ страхомъ си господиноу покори сꙙ· словесꙑ бо прѣпираѧ҅и сꙙ не приꙗ҅ꙁнивъ робъ· нъ ꙗ҅вѣ сѫпь҆рникъ· пишетъ бо сꙙ не чътꙑи҆ сн꙯а не чь҆тетъ о҅ть҆ца поустивъшааго ѥ҅го· Мꙑ же вь҆ꙁлюбь҆ѥ҅нии҆ о҅тъкѫдоужеи҅ꙁидохомъ· на꙽дѣмъ на слово вь҆пиѭ̑ште· благословь҆ѥ҅нъ грꙙдꙑи въ и҅мꙙ господь҆н҄е· пастоухъ добрꙑи и҅ благъи҆· положититъ доушѫ своѭ̑ ꙁа о҅вьцꙙ своѧ҆· да ꙗ҅коже овь҆цꙙ травꙙштии҅ма вль҆комь҆· о҅в꙽цеѭ̑ лꙙчѫтъ ловь҆ци· сице раꙁоумь҆нꙑи҅мъ и҅ доушегоубь҆нꙑи҅мъ влькомъ· себе си а҅кꙑ чловѣка положивъ старѣи҅шина паствинѣ· ловитвѫ сътворитъ о̑уловь҆шии҅мь҆· прѣжде о̑уловь҆ѥ҅ноуоумоу о҅ть҆ н҄ихъ а҅дамоу· благословь҆ѥ҅нъ грꙙдꙑи҆ въ и҅мꙙ господь҆н҄е· богъ на диꙗ҅вола· не ꙗ҅вѣ невидимоѭ̑ силоѭ̑· нь҆ немошть҆ноѭ̑ пль҆ть҆ѭ̑ съвꙙꙁати ѥ҅же на нꙑ крѣпь҆къ· благословь҆ѥ҅нъ грꙙдъи҆ въ и҅мꙙ господь҆н҄е· цѣсарь҆ на сѫпротивника· не вь҆седръжител҄ьства силоѭ̑ и҅ мѫдростиѭ̑· нъ мь҆нимꙑи҅мъ кръста боуи҅ствомъ· вь҆ ꙁълоби сѫштꙙѧ ꙁмиѧ҆· плѣнъ раꙁграбитъ· благословь҆ѥнъ грꙙдꙑи҆ въ и҅мꙙ господь҆не· и҅стовꙑи на ль҆жааго съпасъ· на прокоудь҆ника· миротворь҆цъ на сѫпротивь҆ника· чловѣколюбь҆ць҆ на ненависть҆ника чловѣкомъ· благословь҆ѥ҅нъ грꙙдꙑи҆ въ и҅мꙙ господь҆н҄е· господь҆ помилоуѥ҅тъ тварь҆ своѭ̑· благословь҆ѥ҅нъ грꙙдꙑи҆ въ и҅мꙙ господь҆не· съпасъ прѣль҆штенаа҅го чловѣка· роушитъ прѣльсть҆· о҅свѣтитъ тъмь҆нꙑѧ· о̑упраꙁнитъ капиштемъ прѣль҆штениѥ· и҅ въ҆ того мѣсто вь҆вести богопоꙁнаниѥ съпась҆но о҅свꙙтити миръ· прогнати скврь҆нѫ· и҅ стꙑдость҆· поустошь҆нꙑи҆хъ б꙯а слоужениꙗ҆ благословь҆ѥ҅нъ грꙙдꙑи въ и҅мꙙ господь҆н҄е· ѥ҅динъ ꙁа многꙑ и҅ по мноꙁѣхъ· и҅ꙁбавитъ ништъ родъ чловѣчь҆скъ· о҅тъ рѫкꙑ крѣпь҆шии҅хъ ѥ҅го· и҅ о̑убога и҅ ништа о҅тъ расхꙑштаѭ̑штии҅хъ ѥ҅го· благословесенъ грꙙдꙑ въ и҅мꙙ господьн҄е· полиꙗ҅꙽тъ масломъ и҅ виномъ· въпадъшаа҅го вь҆ раꙁбои҅никꙑ и҅ прѣꙁь҆рѣна· благословесенъ грꙙдꙑи҆ въ и҅мꙙ господьн҄е· съпастъ насъ собоѭ̑· ꙗ҅коже рече пророкъ·

[0718] не ходатаи ни сълъ нъ самъ господь҆ сь҆пасе ѧ· Сего дѣл҄ьма и҅ мꙑ благословимъ тꙙ господи· съ о҅тцемъ и҅ съ свꙙтꙑи҅мъ доухомь· прѣжде вѣкъ и҅ вь҆ вѣкꙑ вѣкомь·

[0719] благословешенааго прѣжде вѣкъ· и҅ досели беспль҆ть҆но· нꙑнꙗ же и҅ вь҆ вѣкꙑ· съ свꙙтꙑи҅мъ· и҅ бес прѣмѣнꙑ· и҅ беꙁъ раꙁлѫкꙑ сѫштии҅мъ вь҆пль҆чении҅мъ ⁘

[0720] Нъ да видимъ по томь҆· что глагол҄етъ свꙙтоѥ е҅уа҅г҄елиѥ҆· въшъдъшоу о̑убо господеви въ црь҆къве· придошꙙ к н҄емоу слѣпии҆ и҅ хромии҆· и҅ и҅сцѣли ѧ вь҆сꙙ· видѣвъше же старѣи҅шинꙑ молитвь҆никомъ· и҅ фарисеи҆ чоудеса ꙗ҅же сътвори· и҅ дѣти ꙁовѫштꙙ и҅ глагол҄ѫштꙙ о҅сан· на сꙑноу давꙑдовъ· благословь҆ѥ҅нъ грꙙдꙑи҆ въ и҅мꙙ господь҆н҄е· не сътрьпѣшꙙ того чь҆сти· тѣмъ и҅ пришъдъше к н҄емоу глаголаа҅хѫ·

[0721] не слꙑшиши ли что сии глагол҄ѫтъ· нѣ ли ти· тꙙжъко славимоу· нѣ ли ти· печаль҆но слꙑшꙙште о҅тъ беꙁълобь҆нъ дѣтии҆· ꙗ҅же ѥ҅дномоу богоу лѣпа·

[0722] не повѣда ли прѣжде богъ пророкомъ· ꙗ҅ко славꙑ своѥ҅ѧ҆ и҅номоу не дамъ҆· то како тꙑ чловѣкъ сꙑ самъ сꙙ твориши богъ· нъ что противѫ томоу трь҆пѣливꙑи҆· тъштивꙑи҆ на милость҆· а҅ поꙁдь҆нъ на гнѣвъ· тръпитъ вь҆ꙁбѣсь҆нѣвъшии҆мъ· цѣлитъ о҅тъвѣтомъ о҅бꙙштрениѥ҆· попинаѥ писаниꙗ· прѣдьи҅ꙁводитъ съвѣдѣтел҄ьства творꙙштии҅мъ· а҅ не о҅тъмештетъ сꙙ въпроса· Тѣмь҆ рече николиже ли мене слꙑшасте· пророкомь҆ глагол҄ѫшта· тогда раꙁоумѣѥ҅те ꙗ҅ко а҅ꙁъ ѥ҅смъ глагол҄ꙙи҆ пришълъ· ни ли пакꙑ и҅ꙁ оустъ съсѫштии҅хъ младеништъ съвръшилъ ѥ҅си хвалѫ· врагъ твои҅хъ ради· раꙁдроушиши врага и҅ мь҆сть҆ника· ѥ҅же ѥ҅сте вꙑ· и҅же ꙁаконъ чтѫште и҅ вѣдѫште и҅ пророкꙑ чтѫште· мене въ ꙁаконѣ и҅ пророцѣхъ· проповѣдаѥ҅мааго о҅слоушасте сꙙ· мните бо о̑убо пронꙑрь҆ствомъ въꙁдръжаниꙗ҆· пронꙑрити славѫ божиѭ̑· не раꙁоумѣѭ̑ште· ꙗ҅ко и҅же сꙙ мене о҅слоушаѥ҅тъ· и҅ о҅ть҆ца сꙙ о҅слоушаѥ҅· а҅ꙁъ бо о҅тъ бога и҅ꙁидохъ· и҅ вь҆нидохъ въ миръ· и҅ моꙗ слава о҅ть҆ца моѥ҅го ѥ҅стъ слава· о҅бличении҅ же сице нераꙁоумь҆ничь҆нꙑи҆ съпаса нашего богомь҆· прѣмль҆кошꙙ о҅тъ пь҆рѣниꙗ· ꙁатвореномъ бꙑвъшемъ о̑устомъ и҅хъ и҅стиноѭ̑·

[0723] и҅ни же потръгнѫвъше беꙁоумиꙗ҅ съмꙑслъ· сьвѣтъ на н҄ь творѣахѫ· Мꙑ же пои҅мъ велии господь҆ нашъ и҅ велиꙗ крѣпость҆ ѥ҅го· и҅ раꙁоумоу ѥ҅го нѣстъ числа· си бо вь҆са бꙑшꙙ· да о҅тънемь҆ѧи҆ грѣхъ мироу· а҅гнь҆цъ и҅ сн꙯ъ божии҆· вол҄еѭ̑ на сь҆пась҆нѫѭ страсть съ вами придетъ· и҅ на продании станетъ· и҅скоупоуѭ̑штааго животворьноѭ̑ кръвь҆ѭ̑· своѥ҆ѭ̑ миръ· сь҆цѣнꙙтъ трь҆мъ десꙙтемь҆ мѣдь҆ницъ· и҅ пасха наша ꙁаколенъ бѫдетъ· ꙁа нꙑ х꙯с· да иже чь҆стьноѭ̑ ѥ҅го кръвиѭ̑ покропими· и҅ о̑устънꙑ а҅кꙑ прагꙑ наꙁнаменаѭ̑ште· о̑убѣжꙙтъ прокоуждаѭ̑штаа҅го о҅рѫжиꙗ҆· и҅ сице пострадавꙑи х꙯с· и҅ въста въ третии дь҆нь҆· съ о҅т꙽цемь҆ и҅ съ свꙙтьіи҆мъ доухомь· коупно вь҆ славѣ и҅ чь҆сти· вь҆са тварь ѥ҅моу покланитъ сꙙ· ҅А к томоу прѣклонитъ сꙙ ѥ҅моу вьсѣко колѣно небесънꙑи҅хъ и҅ ꙁемь҆нꙑи҆хъ· и҅ прѣи҅сподь҆н҄иихъ· славѫ ѥ҅моу въꙁдаѭ̑ште· нꙑнꙗ и҅ присно и҅ вь҆ вѣкꙑ вѣкомь а҅мин ⁘

[0724]  фотꙗ патриа҅рха конъстантинꙗ града слово на връбницѫ и҅ о҅ лаꙁарѣ ⁘ Егда о҅трокꙑ ѡ̑санна въ вꙑшь҆н҄ии҅хъ вь҆пиѭ̑штꙙ цръкꙑ въстрѫбитъ· и҅ свѣтълꙑи҅ тъи҅ боголѣпь҆нꙑи҆ гласъ къ себѣ привлѣкѫ· вꙑсокъ бѫдѫ потъштании҅мъ· ꙁъло бо а҅ште радости прѣдолѣѥ҅тъ· поустошь҆ноѥ ѥ҅стъство· а҅ любꙑ не вѣстъ жъдати врѣмене ꙁовѫшта· и҅ о̑умомъ бꙑстромъ о҅бъхождѫ виѳаниѭ· и҅ рѫкама плештꙙ ликоуѭ̑· и҅ съмѣшаѧ҅ сꙙ скачѫ сь҆ дѣть҆ми· побѣдънѫѭ̑ пѣснь҆ сь҆ н҄ими о̑утвр꙽ждаѧ владꙑцѣ· ѡ̑санна въ вꙑшь҆н҄ихъ благословь҆ѥ҅нъ грꙙдꙑи҆ въ и҅мꙙ господьн҄е· ҅Егда ли пакꙑ вѣиѥ҆ носꙙштꙙ и҅ сь҆рѣтаѭ̑штꙙ христоса· и҅ ликꙑ ставꙙштꙙ·

[0725] и҅ стел҄ꙙштꙙ риꙁꙑ съмоштрѫ· радоуѭ̑ сꙙ такожде· ѥ҅же виждѫ о҅трокꙑ простомъ ѧ҅ꙁꙑкомь҆ и҅ дѣлесемь҆· пѣснь҆ цѣсароу творꙙштꙙ· нъ придетъ ми тъгда паче· жидовъскꙑ плакати сꙙ· и҅ ненавидѣти ꙁълобꙑ· ꙗ҅ко о҅троци съмꙑслꙙтъ а҅ о҅тьци сꙙ на о̑убои творꙙтъ· и҅ младень҆ци богословꙙтъ· а҅ о҅ть҆ци на бога сꙙ творꙙтъ· тъгда и҅ кн҄ижьникъ самѣхъ виждѫ· падъшѫѭ̑ мѫдрость҆· славоѭ̑ бо и҅ лицемѣрь҆ствомъ раꙁоума· горѣ ꙁь҆лѣ вь҆ꙁнесъше сꙙ· и҅стинънꙑѧ и҅ божиѧ мѫдрости· по и҅стинѣ о҅тъпадошꙙ· тъгда и҅ о̑учител҄ь и҅хъ плачꙙ сꙙ о҅жесточаниꙗ срь҆дь҆ца и҅хъ· ꙗ҅ко о̑учити и҅нѣхъ порѫчени· не бꙑшꙙ достои҅ни своѥ҅ѭ̑ ꙁълобоѭ̑· ни съ свои҅ми о̑ученикꙑ въ рꙙдоу стати· и҅ недѫгъ и҅нѣхъ цѣлити· о҅бѣштавъшии҅ сꙙ· сами послѣдн҄имъ недѫгомъ беꙁоумии҅мъ болѣшꙙ· величании҅мъ страсти вь҆сѫ доушѫ ꙁь҆лѣ о҅бꙙтривъше· и҅ соугоубоѭ̑ по и҅стинѣ ѧ҅ꙁеѭ̑· болѣвь҆ше· ꙁьли бо сѫште и҅ ꙁь҆лѣ страждѫште· не могошꙙ и҅ страсти своѥ҅ѧ҆ не чоути·

[0726] Лѣпо бо бѣ и҅мъ врачоу пришъдъшоу· и҅ о̑у н҄ихъ сѫштоу приѧ҅ти ѥ҅го· и҅ рѣкꙑ и҅мъ цѣл҄ениꙗ проливаѭ̑штоу· о̑удобь҆ и҅ беꙁ брашъна· о҅тъ о҅мꙑваѭ̑штааго и҅хъ· скврънꙑ своѧ҅ о҅чиштати· и҅ страстии҆ свои҅хъ о҅мꙑвати сꙙ· нъ вол҄еѭ̑ и҅ чоувъства и҅ о̑умъ свои҆·

[0727] коупь҆но ꙁьлѣ о҅слѣпивъше· своѥ҅го цѣл҄ениꙗ съвратишꙙ сꙙ· и҅ съпаса и҅ творь҆ца поꙁнати не рачишꙙ· а҅ бꙑшꙙ бо поꙁнали свꙙтꙑи паулъ рече· не бꙑшꙙ г꙯а славꙑ распꙙли· не раꙁоумѣшꙙ· не бо и҅ раꙁоумѣшꙙ рачити· и҅жде бо хотѣниѥ сѫпротивь҆ бꙑваѥ҆·

[0728] то и҅ дръжꙙштꙙѧ страсти о̑умъ плѣноу бꙑваѥ҆тъ· и҅ о̑ума свобождениѥ вабимо· на добро и҅стинꙑ постижениѥ҆ не и҅детъ· не раꙁоумѣшꙙ а҅гг҄елꙑ славимааго· и҅ пророкꙑ проповѣдаѥ҆мааго· не раꙁоумѣшꙙ о҅ деснѫѭ̑ о҅тца сѣдꙙштааго· и҅ надѣвичоу рѫкоу носима· и҅ словесемь҆ ѥ҅днѣмь҆ движѫшта· не раꙁоумѣшꙙ на прѣстолѣ херовима сѣдꙙштаа҅го· и҅ на о҅сь҆лꙙти носима· и҅ о҅трокꙑ хвалима· и҅ настрасть҆ вол҄ьнѫѭ̑ пришь҆дъша· не поꙁнашꙙ ни раꙁоумѣти и҅ꙁволишꙙ· нъ нарицаѥ҅миї сꙙ мѫдри бꙑти о҅бѫродѣшꙙ· и҅ о҅тъмь҆нѣ въ мꙑслехъ и҅хъ· нераꙁоумичь҆ноѥ срь҆дь҆це· сии҆ пророкъ и҅ꙁдалеча глаголаа҅ше прѣди видꙙ· слоухомъ слꙑшꙙт꙽ и҅ не раꙁоумѣѭ̑тъ· и҅ видꙙште не видꙙтъ· о̑удебелѣ бо срь҆дь҆це людии сихъ·

[0729] и҅ о̑ушима тꙙжь҆цѣ слꙑшашꙙ· и҅ о҅чи си помѣжишꙙ· да не видꙙтъ о҅чима· ни о̑ушима слꙑшꙙтъ· ни срь҆дь҆цемъ раꙁꙋмѣѭ̑тъ· и҅ о҅братꙙтъ сꙙ да и҅сцѣл҄ѫ ѧ·

[0730] Повѣждь҆ ми о̑убо ѡ̑ жидовине· ч꙽то сꙙ пророкꙑ величаѥ҅ши· а҅ прорицаѥ҅маа҅го кориши· како ли вь҆лежиши кн҄игахъ· раꙁоума написанꙑихъ о҅слоушаѧ҅ сꙙ· и҅ о҅трочникꙑ ꙁакона събираѥ҅ши· а҅ и҅стовоѥ гроꙁновь҆ѥ бърати· попоуштаѥ҅ши· и҅ въ кн҄ижънꙑи҅хъ роудахъ· въ поустошъ вь҆диши· а҅ и҅же вь҆ н҄ихъ таи҅нааго· не и҅скопаѥ҅ши ни сь҆береши ꙁлата· нъ и҅ни по ꙁаконънꙑи҅мъ цвѣтиломъ· съ любь҆виѭ̑ цвѣтъ о҅бъмавъше· свѣть҆ли свѣтъло о̑увꙙсти· въ црь҆квь҆нѣѣмъ ликоуѭ̑тъ чрь҆тоꙁѣ· и҅ ѥ҅же въ благодѣти добрѣ вонꙗѥ҅тъ· благочь҆стиѥ҆ носꙙтъ· а҅ тꙑ листвиимъ ꙁакрꙑвъ о҅чи си· вь҆сь҆ сꙙ тамо прѣда· ни оть҆ того дебельства болѣꙁни и҅мѣѧ· ни къ цвѣть҆ца въꙁороу личесе своѥ҅го не прѣведꙑ· и҅ тꙑ бисръ а҅дъскꙑ и҅миже сꙙ красꙙтъ· ꙁь҆лѣ о̑умножаѥ҅ши· а҅ х꙯сови людиѥ тъ о҅тъкриваѭ̑ лѣпѣ· чистѫ по и҅стинѣ приѥ҅мь҆ѭ̑тъ и҅стинънѫѭ̑ ꙁарѫ· и҅ о̑у чрътога сѣдиши и҅ꙁдавъна сꙙ троудꙙ· а҅ пришъдъша ꙁꙙти не приѥ҅мь҆ѥ҅ши· дръжимъ сꙑ похотиѭ̑ блѫда· по и҅стинѣ събравъшъ·

[0731] беꙁ мѫжь҆ства· и҅ въ сирѣхъ словесехъ беꙁ оума ѥ҅динъ· по истинѣ сии҆ людиѥ҆ ѫ҅родиви а҅ не мѫдри҆· и҅спръва бо о̑улѫчении҆ на ꙁаконъ· ни въ послѣдн҄имь҆ мѣстѣ написани бꙑшꙙ богопоꙁнаниꙗ·

[0732] Не слꙑша ли цѣсарꙗ давꙑда божиѥ҅мъ о҅свꙙштении҅мь поѭ̑шта· и҅ꙁ о̑устъ младь҆нець҆ съсѫштии҅хъ съвръшилъ ѥ҅си хвалѫ· врагъ твои҅хъ ради· не вѣроуѥши ли пророкоу· вѣроуи҆ а҅кꙑ ѫ҅жицѣ· а҅ште нѣси и҅ словесꙑ о҅тъвръглъ ѫ҅жичь҆ства· и҅ꙁдавь҆на бо тꙙ вѣмь҆ дѣлесꙑ о҅тъвръгъша сꙙ ѥ҅го· прѣо҅бидиши ли и҆ а҅кꙑ пастоуха·

[0733] о̑убои҅ сꙙ а҅кꙑ цр꙯ѣ· вѣстъ бо прѣтити а҅кꙑ цѣсарь҆ сꙑ· а҅ште лѣнꙙштꙙ сꙙ и҅ли гнѣваѭ̑штꙙ почоуѥ· и҅ копиѥ блискаѭ̑ште сꙙ наведетъ· и҅ палицеѭ̑ желѣꙁноѭ̑ пасетъ· и҅ акꙑ съсѫдꙑ глиннꙑ· ть҆лѣнии҅ о̑ума съвръш꙽шѧѧ сꙙ сътъретъ· рь҆ци сь҆ н҄имъ великомъ гласомъ· и҅ꙁ оустъ младь҆нецъ и҅ съсѫштии҅хъ съвръшилъ ѥ҅си хвалѫ· Твоѥ҅моу о̑умоу мьстити хотꙙ пришълъ ѥ҅стъ съпасъ· твоѥ҅моу мь҆стити хотꙙ хвалѫ младень҆ць҆ о̑утврь҆ждаѥ·

[0734] почто своѥ҅моу си ꙁавидиши съпасению̑· Почто тол꙽ми ꙁълъ ѥ҅си· приѧти благодѣти· ҅Аште не и҅ се ѥ҅же ꙁъло мьниши· а҅ тебѣ ѥ҅стъ на добро· о҅баче твои ꙁь҆лоби прѣдолѣѥ҅тъ· ҅Ослоушаѥ҅ши ли сꙙ ѥ҅же слꙑша· послоушаи҆ ꙗ҅же видимаа· ни ли пророкоу вѣроуѥ҅ши и҆саи҆ї вьпьѭ̑штоу и҅ глагол҄ѫштоу· ѧ҅ꙁꙑци нанѣмь҆ навꙑкнѫтъ глаголати миръ· то ли не ѧ҅ꙁꙑци нанѣмь҆ и҅стинѫ ꙗ҅сно глагол҄ѫтъ·

[0735] не навꙑкошꙙ ли хвалити младеништи мира· х꙯с бо ѥ҅стъ миръ нашъ· ѥ҅же срѣдьн҄ѫѭ̑ стѣнѫ враждꙑ раꙁори· и҅ ѥ҅гоже дѣлꙗ съ о҅ть҆цемь и҅ съ творь҆цемъ·

[0736] прѣжде ꙁьлѣ о҅стѫпивъше· сь҆мирени бꙑхомъ· Ни ли ꙁахариꙗ свꙙтꙑи҆мъ доухомъ прѣжде проповѣда радость҆ сиѡ̑ноу· радоуи҅ сꙙ глагол҄ꙙ ꙁѣло дь҆шті сиѡ̑нꙗ· проповѣдаи дь҆шти и҅е҅роусалимлꙗ· се цѣсарь҆ твои грꙙдетъ ти правь҆дивъ· и҅ съпасаѧ· тъ кротъкъ и҅ вь҆сѣдъ на о҅сь҆лꙙ и҅ жрѣбꙙ о҅сь҆лꙙтино· не и҅маши ли о҅чию̑ своѥю̑ прореченааго сь҆вѣдѣтелꙗ· нѣси ли ѥ҅же прорицаѥ҅мо слꙑшалъ· то же прѣди стоѧ҅ште видиши·

[0737] нѣ ли коупно съ словесꙑ дѣло пришъло· то нѣ ли кротъкъ· нѣ ли правь҆ден꙽· нѣ ли съпасаѧ· нѣ ли вь҆сѣлъ на о҅сь҆лꙙ·

[0738] ни ли нанѣмь҆ ѧ҅ꙁꙑци свѣтло миръ҆ проповѣдаѭ̑тъ· не приносꙙтъ ли ѥ҅моу хвалꙑ дѣти· старчъ о̑умъ и҅мѣѭ̑штъ· дѣти хвалѫ приносꙙтъ· да вь҆се ꙁаскопиѥ· тъште слово покажетъ неприꙗ҅ꙁни· ѥ҅лма бо ремь҆ствомъ нѣкꙑи҅мъ·

[0739] и҅ о̑угождении҅мъ сеѧ҆ жиꙁни· любо и҅ ꙁъло хотꙙштꙙ сътворити· хвалѫ приносити славꙙштꙙѧ· поштꙙдитъ владꙑцѣ· младеништъ бо ѥ҅сть҆ство· не вѣстъ пронꙑриꙗ ни проскоупь҆ства и҅мѣти· ни работаѥ҅тъ страсти ль҆сти нъ ꙗ҅коже и҅мъ свꙙтааго доуха даръ въ о̑уши въложитъ· сице сии҆ ст꙯ааго доуха даръ въ о̑уши въ о̑уши въложитъ· сице сии чоудодѣа҅ниѥ хвалꙙтъ· дѣти дарꙑ приносꙙтъ· да вь҆си дѣлесемъ навꙑкнѫтъ· ꙗ҅ко не ѥ҅же прѣтрѣбивъ о̑умъ и҅мѣѭ̑тъ· ти любиви сѫтъ пь҆рѣмь҆· и҅ хотꙙтъ стоудъ и҅мѣти· тѣмь сꙙ таи҅нꙑи҆ подаѥ҅тъ даръ· нъ и҅же чистомъ о̑умомь҆ и҅ неꙁълобивомъ срь҆дь҆цемъ приходꙙтъ· тѣм꙽ сꙙ благочь҆стиа҆ о҅тъкриваатъ раꙁоумъ· ѥ҅же бо вꙑше пꙑтаниꙗ ѥ҅стъ· ти к꙽то хоштетъ о҅ томь҆ пꙑтати ноудꙙ сꙙ· а҅ не по свꙙтꙑи҅мъ ходꙙ словесемь҆· то и҅ ѥ҅сть҆ствиꙗ҆· а҅ словеса и҅миже сꙙ кꙑчитъ· гор꙽ко прѣтръгнетъ· и҅ богословь҆нааго о҅хоулитъ ꙁакона· и҅ бь҆шиѭ̑ ѥ҅го о҅хоулитъ· и҅ пꙑтаѥ҅мꙑѧ гонеꙁнетъ свꙙтости· дѣти хвалѫ приносꙙтъ· да родител҄ь о҅бличꙙтъ беꙁакониꙗ· и҅ вѣроуѭ̑штии҅хъ о҅бновꙙтъ богопоꙁнаниѥ· ѥ҅лико бо прѣдолѣваатъ о̑умоу· и҅ навꙑкнѫтъ нелѣпо мꙑслиѭ̑· мь҆нога вѣсть҆ трѣбѣ ст꙯а·

[0740] а҅ ꙗ҅же въ чистѣхъ срь҆дьцихъ бе скврънꙑ· витаѥ҅тъ· тѣми и҅нѣмъ и҅стинь҆нꙑи҆ ꙗ҅вь҆ꙗ҅тъ раꙁоумъ· тꙑ же и҅ лаꙁара не видиши въставь҆ша о҅тъ гроба·

[0741] и҅ мрь҆твааго съ живꙑи҅ми сѫшта· и҅ на вечерн҄и съ господь҆н҄и вь҆ꙁлежꙙшта· нъ о̑укроѧ мрьтвааго рѣшиши· а҅ своѥ҅го невѣрь҆ства не рѣшиши· и҅ гробънъи҆ камꙑ о҅тъвалꙗѥ҅ши· а҅ ꙁависти доушꙙ своѥ҅ѧ҆· гории творꙙшта ти гнои҆· не и҅скꙑдаѥ҅ши· и҅ а҅да видиши господь҆скомь повелѣнии҅мь҆· четврь҆тодь҆нь҆на и҅ꙁдаѭ̑шта· тоже тꙑ на о̑убиѥ҅ниѥ҆ и҅ въскрѣсивь҆шаа҅го· пророкꙑ о̑убивъшꙙѧ рѫкꙑ о҅стриши· ҆Ѡ веле великоѥ҆ несьмꙑшл҄ениѥ҆· ҆Ѡ веле великоѥ҆ неи҅цѣлимоѥ о̑ужесточениѥ҆· на толико ли беꙁакониѥ о҅братишꙙ о̑умъ· да о҅тъ н҄ихъже бѣ вѣровати лѣпо· не вѣроуѭ̑тъ·

[0742] и҅хъже дѣл҄ьма хвалити хоулꙙтъ· о н҄ихъже славити и҅ величати не блажꙙтъ· о҅ н҄ихъже пѣти и҅ благодѣть҆ въꙁдаꙗ҅ти· коудꙙтъ и҅ богосварници бꙑваѭ̑тъ· сице бо о҅бои҅хъ беꙁоумиѥ҆· сице и҅хъ гръждениѥ о̑удръжаниꙗ· о̑умꙑ бо и҅хъ прѣль҆штениꙗ· мечъ тъштанию̑· о̑упоивъ не дастъ· о̑умъноуо̑умоу о҅чеси сквоꙁѣ пролиꙗ҅въшии҅ сꙙ на н҄емь҆ ть҆мѣ проꙁь҆рѣти· ти на и҅стиннꙑѧ ꙁарꙙ вь҆ꙁь҆рѣти· сицевъ недѫгъ фарисеи҆ и҅ книжь҆никъ· и҅же прѣжде ꙁъваниꙗ чътѫтъ· и҅ нарицати сꙙ о̑учител҄емъ величаѭ̑тъ сꙙ· и҅ широтоѭ̑ подрагъ мь҆нꙙште сꙙ ꙁаконъ съхранꙙште величаѭ̑тъ· а҅ нич꙽соже и҅стинꙑ никакоже и҅мѣѭ̑ште· ни благочь҆стиꙗ ѥ҅дногоже словесе творꙙште·

[0743] Сицевъ о҅стенъ ꙁависти· ѥ҅днѫ бо въглѫби ѭ̑ въ доуши· и҅ вь҆сего чловѣка о̑уꙗ҅ꙁви· и҅ о҅ добрѣ пешти сꙙ силѫ раꙁори· и҅ чоувъства· ꙗ҅же сѫтъ наи҅трѣбь҆ши пѫти о̑учению̑· ꙁѣло лютѣ прокоуди· ни раꙁоумѣти ѥ҅же на подобѫ· ни памꙙтиѭ̑ слоухъ о̑утврь҆ждаѧ· ни чисто глꙙдати даѧ видимꙑи҅хъ ⁘

[0744] Мꙑ же о̑убѣжимъ вь҆ꙁлюбь҆ѥ҅нии҆· доуши прокоудьнꙑи҅хъ страстии҆ сихъ· бѣжимъ кꙑчениꙗ ѥ҅гоже дѣлꙗ прь҆воѥ сьпаде· старѣи҅шина беспль҆тънꙑи҅хъ· бѣжимъ ꙁависти· а҅ште и҅ ничь҆соже дѣл҄ѣ· нъ творꙙштоуо̑умоу прокоуда бꙑваѥ҆т꙽· а҅ште и҅ малꙑ сь҆гнѣваа҅тъ ѥ҅моуже ꙁавидитъ· бѣжимъ кꙑчениꙗ и҅ славꙑ· и҅мже и҅стинꙑ постижениѥ҆ прогонимо ѥ҅стъ· бѣжимъ нео̑уподарениꙗ҆ и҅ хоулꙑ· то бо старѣи҅шинꙑ жь҆рьцемъ·

[0745] и҅ книжници жидовь҆сти· на христоса о̑убиѥ҅ниѥ въꙁбѣсишꙙ· се старѣишинꙑ жърцемъ и҅ кн҄ижь҆н҄икомъ· беꙁоумь҆нѣи҅шꙙ младень҆цемь҆ сь҆твори· да не подражаи҅мъ жидовь҆ска ѫ҅родь҆ства· нъ дѣть҆скоу поꙁавидимъ благодарению̑· не старь҆ць҆ богодарению̑· нъ младеништъ богословь҆ѥ҅нию̑· не ꙁависть҆ливꙑи҅хъ невидѣнию̑· нъ хвалꙙштии҅хъ богопоꙁнанию̑· не о̑убои҅цъ неприꙗ҅ꙁнь҆ствоу· нъ младꙑи҅хъ беꙁълобию̑ ⁘ Бѫдѣмъ и҅ мꙑ а҅кꙑ дѣти· господь҆ бо рече· а҅ште не о҅братите сꙙ и҅ бѫдете а҅кꙑ дѣти· не вь҆нидете вь҆ цѣсарь҆ство небесь҆ноѥ҆· бѫдѣмь҆ дѣти бе ꙁълоби· ничсоже ꙁъла ни лютесе на доуши пишѫште· нъ вь҆сеѭ̑ чистотоѭ̑· и҅ ꙁъла кромѣ сѫшта ꙁнамениꙗ҆· благочъ҆стънѫѭ̑ вѣрѫ приѥмь҆ѭ̑шти и҅ пишеми· да вьидемъ вь цѣсарь҆ствиѥ҆ небесь҆ноѥ҆·

[0746] принесѣмъ вѣи҆ѥ господеви милости и҅ чловѣколюбь҆ствиꙗ· да вь҆нидемъ въ цѣсарь҆ство небесь҆ноѥ҆· сь҆рꙙштамъ ѥ҅го и҅дѫшта на жрѣбꙙти· и҅ жидовъско о҅бличаѭ̑шта беꙁоумиѥ҆· а҅ странамъ даѭ̑шта свꙙтость҆· сърꙙштамъ ѥ҅го стел҄ѫште котꙑгꙑ· како· ѥ҅же ништии҆мъ постилати· самъ бо на себѣ ништетѫ приѧ҆· и҅ вь҆пиѥ҅тъ· поне сътвористе ѥ҅дномоу сихъ малꙑи҅хъ братиѧ моѥ҅ѧ҆ мь҆нѣ сътвористе ⁘

[0747] ҆Ѡ чловѣколюбь҆ствь҆наа҅го и҅ свꙙтааго гласа· мь҆нѣ рече котꙑгꙑ постилаѥ҅ши ѥ҅гда ништѧѧ҆ о҅дѣваѥ҅ши· мене съгрѣваѥ҅ши· ѥ҅гда сихъ горькꙑѧ стоудени и҅ болѣꙁни о̑урѣшиши· постелꙗмъ ѥ҅моу котꙑгꙑ· да сь҆ дѣть҆ми намъ бѫдетъ вь҆пити пространь҆ство· ҆Ѡсан꙽на въ вꙑшь҆н҄ихъ благословь҆ѥ҅нъ грꙙдꙑи҆ въ и҅мꙙ господь҆н҄е· благословь҆ѥ҅нъ грꙙдꙑи҆ рѫцѣ на крь҆стѣ пропꙙти· и҅ странꙑ къ себѣ си съвъкоупи· благословь҆ѥ҅нъ грꙙдꙑи҆· а҅да съвꙙꙁана покаꙁати· а а҅дама о҅тъ ѫ҅ꙁъ о҅трѣшити· и҅ падениꙗ вь҆ставити· благословь҆ѥ҅нъ грꙙдꙑи҆· мѫчению̑ дръжавѫ сътрътъ· а҅ простꙑн҄ѫ на се пришъдъ пода· благословь҆ѥ҅нъ грꙙдꙑи҆ а҅дова селишта и҅спраꙁнитъ· а҅ небесь҆на жилишта· многꙑи҅хъ съпасаѭ̑штихъ сꙙ· и҅спль҆нитъ· благословь҆ѥ҅нъ грꙙдꙑи҆ жрътвѫ собоѭ̑ ꙁа нꙑ принесетъ·

[0748] и҅ вьсꙙ о҅цѣстити грѣхꙑ· и҅ сь҆ о҅тьць҆мь҆ сꙑ състрои҅ти· благословь҆ѥ҅нъ грꙙдъи҆ съмрь҆ти проклꙙтъ· а҅ въскръсениꙗ҆ намъ о҅бновитъ· работꙑ и҅ꙁбавитъ· а҅ сꙑнобожь҆ствиꙗ҆ податъ·

[0749] Твоѥ҅ бо то г꙯и сътворь҆шааго· и҅ о҅тъ не сѫштии҅хъ насъ сь҆ставь҆ша· и҅ съплескавъша· и҅ падъшꙙ пакꙑ· и҅ съкроушеномъ бꙑвъшемъ· въставити и҅ съплескати· твоѥ҅го то ѥ҅стъ чловѣколюбьствиꙗ҆· ꙁаблѫдивъшааго вь҆ꙁискаа҅тъ· и҅ о҅тъ ꙁаблѫждениꙗ о҅братити·

[0750] и҅ прь҆вааго мѣста достои҅но сътворити· твои҅ бо людиѥ҅ мꙑ и҅ о҅вь҆цꙙ паствинꙑ твоѥ҅ѧ҆· и҅ тебѣ вь҆си въсланꙗѥ҅м꙽ сꙙ· и҅ тебѣ славѫ и҅ благодарениѥ҆ въꙁдаѥ҅мъ· коуп꙽но съ о҅ть҆цемъ и҅ съ свꙙтꙑимъ доухомь҆· ѥ҅дносѫштьнѣи҆ и҅ животворꙙштии҆· и҅ вседръжꙙштиї трои҅ци· нꙑн҄ѣ и҅ присно и҅ вь вѣкꙑ вѣкомь҆ а҅мин ⁘

[0751]   їѡ̑а҅нна а҅рхие҅пискоупа костантинꙗ града ꙁлатоо̑устааго слово· о҅ смокви вь҆ великꙑи҆ въ понедѣл҄ьникъ ⁘ Око о̑убо видꙙ и҅ли дѫбъ цвѣть҆чанъ· и҅ли и҅сточникъ силно текѫштъ· тѣмь҆ видѣнии҅мъ тамо сꙙ влѣчетъ· и҅ срь҆дь҆чь҆нꙑи҆ о̑умъ· прѣвраштаа҅т꙽ тамо· такожде и҅ о̑ухо слꙑшꙙ словесꙑ дѣа҅ниꙗ и҅ повѣсти· къ тѣмъ мꙑсль҆ си прость҆ретъ· ꙗ҅ко бꙑти такомоу· тѣлесемь на томь҆ мѣстѣ· а҅ мꙑслиѭ̑ на о҅номь҆· и҅ждеже слово повѣстиѭ̑ наꙁнамена дѣло· сие и҅ мьнѣ нꙑн҄ꙗ сълоучи сꙙ вь҆ꙁлюбь҆ѥ҅ниѥ҆· слꙑшꙙ бо е҅уа҅гг҄елиста съповѣдаѭ̑шта· ꙗ҅же вь҆ виѳании҆ бꙑшꙙ христосомъ дѣлеса·

[0752] о҅ смокви· сь҆де ѥ҅смъ дѣлесемь҆ а҅ о̑умом꙽ себе си тамо сѫшта творѫ· и҅ мь҆н҄ѫ сꙙ нꙑн҄ꙗ вь҆ слѣдꙑ и҅дꙑ владꙑкꙑ и҅соуса· и҅ видꙙ смокве· Прѣжде господь҆ска ꙁапрѣштениꙗ҆· проꙁꙙбъшѫ и҅ свѣть҆лѫ· а҅ по господь҆стѣ ꙁапрѣштении҆· и҅ дрꙙхло и҅ соухо· ꙁао̑утра бо рече їс꙯· и҅дꙑ въ градъ въꙁаа҅л꙽ка· и҅ видѣвъ смокве приде к꙽ н҄еи҆· и҅ ничсоже о҅брѣте на н҄еи҆ раꙁвѣ листвиѥ҆ ть҆чь҆ѭ̑· и҅ рече ѥ҅и҆ не бѫди к꙽ семоу плодъ о҅тъ тебе вь҆ вѣкꙑ· и҅ тоу а҅биѥ҆ о̑усъхнѫ· се вамъ нꙑнꙗ поч꙽тено бꙑстъ· прѣжасаѥ҅тъ мꙙ дѣло· дѣлитъ ми сꙙ о̑умъ· ѥ҅гда бо хоштѫ повѣстьнаꙗ съкаꙁати дѣлеса·

[0753] тоу а҅биѥ҆ съ видомъ чоудеса к н҄имь привлѣкѫтъ сꙙ· и҅ ꙗ҅коже а҅ште к꙽то видит꙽ вдро ꙁлато· и҅мѣѭ̑ште ѫ҅тръ камение҆ чь҆сть҆ноѥ҆· носꙙште на себѣ си таи҅на написана· хоштетъ вѣдро видѣти· бль҆штаниꙗ дѣл҄ьма· ставьꙗѥ҅тъ сꙙ пакꙑ· о҅ ѫ҅трь҆н҄ии҅мъ· камении҆· тъштитъ бо сꙙ и҅ камень҆нѫѭ̑ видѣти добротѫ· и҅ ѥ҅же на н҄емь҆ писано таи҅ноѥ҆ о̑увѣдѣти· сице и҅ а҅ꙁъ видѣвъ дѣлесе повѣсть҆· свѣтълѫ и҅ добрѫ сѫштѫ· тамо дръжѫ о̑умъ си·

[0754] вь҆спꙙть҆ влѣкѫ же сꙙ пакꙑ доуховь҆нꙑи҅мъ видомъ· не раꙁоумѣти чоудесъ· ꙁао̑утра бо рече їс꙯· мимои҅дꙑ въ градъ въꙁалка· ѡ̑ несъкаꙁаѥ҅ма҅аго и҅ несь҆вѣдомааго таи҅наа҅го· въꙁалка кръмꙙи вь҆сь҆ миръ· и҅же о҅тъ пꙙти хлѣбъ пꙙтъ тꙑсѫшть҆ до сꙑти накрь҆ми· тъ же въꙁалка· и҅же о̑умꙑшл҄ении҅мъ ѥ҅днѣмъ водѫ на вино прѣтвори ти· въꙁалка и҅же о҅тъ кала живѣ о҅чи сътвори· въꙁалка и҅же по пѣнамъ влънънꙑи҅мъ ходи· и҅ ногоу въ водѣ не о҅мочи· въꙁал꙽ка· и҅же доушꙙ и҅с тѣлесъ и҅ꙁводитъ· и҅ пакꙑ въводитъ сь҆ словесемь· то како глагол҄етъ и҅саи҆ꙗ· б꙯ъ вѣчь҆нꙑи҆ не въꙁал꙽четъ· ни трꙋдитъ сꙙ· х꙯с же богъ вь҆сѣчь҆скꙑ нѣкде·

[0755] вѣроуѭ̑штоуо̑умоу глагол҄ѫштоуо̑умꙋ· и҅спрь҆ва бѣ слово и҅ слово бѣ о̑у бога· и҅ б꙯ъ бѣ слово· како о̑убо вь҆ꙁалка богъ· нъ въꙁалка робиѥ҅мъ о҅браꙁомъ· прѣкръми же пꙙть҆ тꙑсꙙшть҆· ꙗ҅коже вь҆ н҄емь҆ властель҆ско хотѣниѥ҆· приде къ смокви видимꙑи҆ чловѣкъ· бѣ же вь҆сь҆жде· ѥ҅же на н҄емъ раꙁоумѣѥ҅моѥ божь҆ство· видѣ смокве а҅кꙑ чловѣка бесплодь҆на· о̑усоуши ѭ̑ словомь҆ а҅кꙑ богъ· рече не бѫди к꙽ семоу о҅тъ тебе плода вь҆ вѣкꙑ· и҅ дѣло вь҆ слѣдъ и҅дѣа҅ше· и҅ тоу а҅биѥ҆ смокꙑ сь҆хнѣа҅ше· слово чловѣчь҆ско нъ дѣло божь҆ско· нъ велми трѣбѣ и҅скати вь҆ꙁлюбь҆ѥ҅нии҆· вида смоковь҆нааго о҅тъ многꙑи҅хъ съкаꙁано· ꙗ҅коже мь҆нѣ сꙙ мь҆нитъ· нъ не поїстинѣ· о҅баче прѣжде варивъшии҅хъ вамъ бесѣдоуѥ҅мъ съкаꙁаниꙗ҆· и҅ о҅ н҄емь҆же мꙑ троудили сꙙ· прѣди принесемъ· бѣдно бо раꙁоумѣти·

[0756] въ повѣсти писмень҆нѣи҆ лежꙙи҆ о̑умъ· вь҆ велицѣ глѫбинѣ и҅мѣѧ҆· съкръвен꙽ таи҅наа҅го сь҆ꙗ҅ниꙗ҆· каꙗ҅ бо бѣ бѣда словомъ и҅съхнѫти смокви· а҅ не словомъ плода и҅мѣти· ѥ҅же бо словомъ и҅соуши ѭ̑· можаа҅ше и҅ словомъ плодънѫ сътворити· ч꙽то ли съгрѣши смокꙑ· а҅ште кто речетъ ѥ҅гда не бѣ ѥ҅и҆ врѣмене· маркоу е҅уа҅гг҄елистоу глагол҄ѫштоу ꙁимѣ бꙑти въ то врѣмꙙ· и҅ а҅ште не коѥ ѥ҅стъ таи҅ноѥ чловѣкъ дѣл҄ьма· о҅ н҄еи҆ творимо· о҅брꙙштетъ сꙙ и҅ господ꙽ по ѥ҅дномоу о҅браꙁоу· хвалимъ о̑убо ꙗ҅ко словомъ о̑усоуши· ꙁаꙁорь҆нъ же ꙗ҅ко беꙁ оума ѭ̑ проклꙙ· нъ҆ лѣпо ѥ҅стъ раꙁоумѣти о҅ семъ вь҆ꙁлюбь҆ѥ҅нии҆· чии҆ о҅браꙁъ принесе смокви· не бо бѣ никоѥ҅же христосомъ бꙑваѥ҅моѥ дѣло· ѥ҅же и҅ не и҅мѣа҅ше таи҅нааго чловѣкъ дѣл҄ьма творимаа бъшъѭ̑ бо ниѥ҅дноже бѣ о҅ть҆ н҄его· сътворено дѣло· ѥ҅же нѣстъ дѣло о̑успѣшъно·

[0757] ни ѥ҅дно ѥ҅же не вь҆пиꙗ҅ше и҅стинѫ· ни ѥ҅дино ѥ҅же не къ небесь҆ноуо̑умоу приѧ҅тию̑ подвигнѣа҅ше о̑умъ· Сеи҅ смокви мноꙁи съкаꙁател҄е рѣшꙙ о҅ жидовь҆стѣ съборѣ приложенѣ бꙑти· къ н҄еи҅же рече приде господь҆ и҅штꙙ на н҄еи҆ плода вѣрꙑ· и҅ не о҅брѣте на н҄еи҆· нъ тъчиѭ̑ и҅ словесꙑ пророчь҆скꙑи҅ми и҅ ꙁаконънꙑи҅ми· а҅кꙑ листвиѥ҅мь҆ красꙙште сꙙ· тѣмь҆ и҅ о̑усоуши ѭ̑ рекꙑ· не бѫди къ семоу плодъ о҅тъ тебе вь҆ вѣкꙑ·

[0758] нъ а҅ꙁъ съкаꙁанию̑ семоу тъштѫ сꙙ· въпрѣкꙑ глаголати въꙁлюбь҆ѥ҅ниѥ҆· не бо сице ѥ҅стъ и҅стина раꙁоумъ· како бо проклꙙ господь҆ глагол҄ꙙи҆· благословествите а҅ не кль҆нѣте· како ли и҅ съборъ проклꙙ и҅ о̑усоуши глагол҄ꙙи҆· не приде сн꙯ъ чловѣчь҆скꙑи҆ погоубитъ нъ въꙁискатъ и҅ съпастъ погꙑбь҆шеѥ҆·

[0759] ҅Аште ли кто ѥ҅ште вь҆прѣкꙑ глагол҄етъ· и҅ пь҆ритъ сꙙ глагол҄ꙙ· жидовьстѣ съборѣ приложенѣ бꙑти смокви· вѣштаї како и҅с корениꙗ о̑усъхꙑи҆ съборъ· сладъкаа҅го павла прорасти· бѣ и҅ а҅к҄ула и҅ приск҄ула· и҅ мноꙁи и҅ни· и҅ и҅нѣхъ по рꙙдоу нꙑнꙗ и҅менъ множь҆ства дѣл҄ьма словесъ миноуѭ̑ глаголати· и҅ ꙗкоже ні бъшъѭ̑ о҅търинѫ люди жидовъскꙑ г꙯ь· сьвѣдѣтел҄ьствоуѥ҅тъ ми павьлъ глагол҄ꙙ· глагол҄ѫ о̑убо· дѣѣ҅ши о҅ть҆ринѫ люди своѧ господь҆ не бѫди· не бо нъ и҅ а҅ꙁъ и҅ꙁдраи҅л҄итѣнинъ ѥ҅смъ· о҅тъ сѣмене а҅враа҅мь҆ꙗ· племене вень҆ꙗ҅минꙗ· не о҅ть҆ринѫ господь҆ людии свои҅хъ· нъ и҅ съпасениѥ людь҆мъ тѣмъ вь҆ послѣдь҆н҄ꙙѧ дь҆ни о҅бѣшта· ѥ҅же глагол҄етъ·

[0760] ѥ҅гда конь҆цъ ѧ҅ꙁꙑкъ вь҆лѣꙁетъ· тъгда вь҆сь и҅ꙁдраи҅л҄ь сьпасетъ сꙙ·· ҅Аште бо и҅ боꙁи враꙁи бꙑшꙙ идове насъ дѣл҄ьма бꙑшꙙ· да мꙑ тѣхъ о҅слоушаниѥ҅мъ съмилимъ сꙙ· ꙗ҅коже сьвѣѣтел҄ьстоуѥ҅тъ ми павь҆лъ глагол҄ꙙ· по благовѣштению̑ рече· враꙁи васъ дѣл҄ьма·

[0761] и҅ по и҅ꙁбь҆ранию̑ вь҆ꙁлюбь҆ѥ҅нии҆ о҅ть҆цъ дѣл҄ьма· бес каꙗ҅ꙁни дарове· и҅ꙁбавь҆ѥ҅ниѥ свꙙто вь҆ꙁискати· о̑убо лѣпо вь҆ꙁлюбь҆ѥ҅нии҆· словесе ѥ҅же о҅ смок꙽ви· чии҆ принесе о҅браꙁъ· Нъ а҅ште тꙑ а҅даме помꙙнеши· ѥ҅гда въ породѣ о҅бнажа· коѥ҅го дѫба листвиѥ҆ вь҆ꙁь҆мъ· и҅ съшивъ себѣ си о҅деждѫ сътвори· о̑уꙁь҆риши како въ правь҆дѫ ѭ̑ о̑усоуши· не толилиствие смоквино вь҆ꙁьмъ· свои стоудъ покрꙑваа҅ше· приде о̑убо господь҆· и҅ ꙗ҅же ѥ҅ште въ тꙙ вь҆ниде смокви· тоѧ стꙑдь҆ка покровишта· словесемъ о̑усоуши· о҅тънꙙ ти о̑убожь҆ство· и҅ дастъ ти богать҆ство·

[0762] о҅тънꙙ ти стоуда покровишта· и҅ дастъ ти а҅кꙑ снѣгъ· о҅деждѫ водоѭ̑ и҅ доухомь҆ и҅стьканѫ· о̑усоуши листвиѥ смок꙽ви· и҅ въꙁдастъ ти и҅ꙁноурениꙗ доушꙙ·

[0763] каꙗ҅ и҅ꙁноурениꙗ҆· ꙗ҅же ꙁмиꙗ и҅ꙁноури въ породѣ сь а҅гг҄елꙑ равънѫѭ̑ жиꙁнь҆· породь҆нѫѭ̑ пиштѫ· неи҅стьлѣниꙗ о҅деждѫ· нъ о҅братимъ сꙙ на начꙙтъкъ· ꙁао̑утра рече въсходꙙ въ градъ їс꙯· въꙁалка ꙁао̑утра· ѥ҅гда ношть҆ прѣль҆сти мимои҅де· и҅ нао̑утриꙗ х꙯с вь҆скрь҆сениꙗ свѣтъ просвѣти мирови· о̑утриꙗ҅ бо х꙯с ꙗ҅коже рече пророкъ· а҅кꙑ о̑утриѥ готово о҅брꙙштемъ ѥ҅го· ꙁао̑утра въсходꙙ въ градъ їс꙯· ꙁао̑утра ѥ҅гда ть҆мь҆наа сь҆мрь҆ть҆·

[0764] свѣтомъ славꙑ христосовꙑ и҅ꙁгꙑбе· и҅ ꙁлатꙑѧ ꙁарꙙ· правь҆дь҆ноѥ сль҆нь҆це въ о҅тьмн҄енꙑи҅хъ срь҆дь҆цихъ просвѣти· ꙁаоутра· ѥ҅гда топлꙑ ꙁарꙙ божь҆ства прострѣ· и҅ о҅мрь҆твѣвъшꙙ диꙗ҅воломъ доушꙙ растопи· нѣстъ ѥ҅же о̑укрꙑѥ҅тъ топлотꙑ ѥ҅го· стоуденꙑи҅мъ бо грѣхомъ иꙗ҅волъ чловѣчь҆ска срь҆дьца о̑умр꙽тви· тѣмь҆ пророкъ молꙗше сꙙ глагол҄ꙙ·

[0765] раждьꙁи и҅стесѣ мои и҅ срь҆дь҆це ми· стоудениѭ̑ бо нечь҆стиꙗ҆· вь҆се чловѣчь҆ство о̑увꙙꙁано бѣа҅ше· тѣмь҆ вь҆си пророци коуп꙽но молꙗхѫ сꙙ· къ богоу глагол҄ѫште· о҅брати плѣн҄ениѥ наше а҅кꙑ водотѣчꙙ вь҆ ю̑гъ·

[0766] рекше ꙗ҅коже ю̑гъ· топлѣ вь҆ꙁвѣꙗ҅въ помрьꙁъшꙙѧ водꙑ· на прь҆воѥ҆ ѥ҅стъство водъноѥ приводитъ· сице и҅ насъ· ѥ҅же грѣхомъ диꙗ҅вол҄емъ о̑умрь҆штени ѥ҅смъ· и҅ а҅кꙑ ю̑гъ вь҆ꙁвѣꙗ҅въши благодѣть҆ христосовѫ на прь҆воѥ ѥ҅сть҆ство приведе неть҆лѣнь҆ꙗ҆· то топлоѥ҆ вь҆ꙁвѣꙗ҅ниѥ ю̑гово· и҅ невѣста цръкꙑ вь҆ пѣтиїхъ пѣти· и҅ приꙁꙑваатъ глагол҄ѫшти·

[0767] вь҆стани сѣвере и҅ приди ю̑же· провѣи҆ градъ ми· да потекѫтъ добрꙑѧ вон҄ꙙ· ꙁао̑утра рече въсходꙙ їс꙯· добро ѥ҅же въсходꙙ· да наꙁнаменоуѥ҅тъ· ꙗ҅ко и҅ пророкъ и҅спадъшаа҅го а҅дама· пакꙑ пришъдъ господь҆ нашь҆ на то жде мѣсто въсходꙙ грꙙдѣѣше· ꙁао̑утра въсходꙙ въ град꙽·

[0768] градъ нꙑнꙗ слꙑшавъ не долоу глꙙдаи҆· нъ горь҆нꙗго и҅е҅роусалима· небесъноѥ҆ мѣсто· не бо нъ житиѥ наше на небесехъ ѥ҅стъ· ꙁао̑утра їс꙯· въсходꙙ въꙁалка въ градъ· въꙁал꙽ка не на пиштѫ чловѣчь҆скѫ нъ на жиꙁнъ чловѣчь҆скѫ· моѥ҅ бо брашь҆но рече ѥ҅стъ· да сътворѫ вол҄ѫ о҅ть҆чѫ си· да вѣроуѭ̑тъ ѥ҅гоже поусти о҅нъ· вѣроуѧи҆ бо вь҆ н҄его· ꙗ҅коже рече самъ не о̑умь҆ретъ вь вѣк꙽·

[0769] ꙁао̑утра въсходꙙ їс꙯· въ градъ въꙁалка· и҅ видѣвъ смокве приде к н҄еи҆· добро ꙗ҅ко приде къ҆ н҄еи҆· а҅ бꙑ бо минѫлъ смокве и҅мѣла·

[0770] бꙑ смокви ꙁмиꙗ гнѣꙁдо своѥ҆ бе съмрь҆ти· нъ приде къ смокви и҅ о̑усоуши ѭ̑· подъ такоѭ̑ смокъвиѭ̑ сѫшта наѳанаи҅лꙗ видѣ господа· прѣжде бо тꙙ рече филипова въꙁъваниꙗ҆· сѫшта подъ смокъвиѭ̑ видѣхъ тꙙ· сиѭ̑ смокве и҅ꙁдалече пророкъ хотꙙшти ѥ҅и҆ бес плода бꙑти глаголааше·

[0771] вь҆ꙁидѫ вь҆ люди пришь҆ль҆ствиꙗ҆ моѥ҅го· ꙁан҄е смокꙑ плода не сътвори· на сицѫ смокве вь҆ꙁлѣꙁе ꙁак꙽хеи҆ видѣтъ господа· и҅ к н҄емоу рече скоро сь҆лѣꙁи· добрѣ же е҅уагг҄елистъ рече· дивиꙗ смокꙑ о҅ ꙁак꙽хеи҆· да съкажетъ ꙗ҅ко широкꙑ и҆ пространъи пѫть҆· дивии҆ приплетенъ ѥ҅стъ· о҅тън҄ѫдоуже сꙙ раждаѥ҅тъ ꙁъла сь҆мрь҆ть҆· Приде къ смокви господь· си смокꙑ о҅браꙁъ приношааше· широкаа҅го и҅ пространаа҅го пѫти·водꙙштаа҅го въ па плоскъ ѥ҅стъ листъ смоквинъ и҅ о҅стръ· сврабь҆но ѥ҅стъ грѣхъ широкꙑи҅мъ и҅ пространꙑи҅мъ моремь҆· въводꙙ въ пагоубѫ· сладъкъ ѥ҅стъ плодъ смокве и҅ сльꙁъкъ· сладъка ѥ҅стъ сласть҆ водꙙштиꙗ҆ вь҆ грѣхъ· приближаѭ̑штии҅хъ сꙙ к н҄еи҆· растрь҆ꙁоваѥ҅тъ· бѣжи ѥ҅ѧ въкоуса· сладъка ти ѥ҅стъ въкоушаѭ̑ште· нъ горь҆ка по въкоусѣ· медъ бо капл҄етъ о҅тъ о̑усть҆ноу женꙑ блѫдь҆нꙑ· ꙗ҅же вь҆ врѣмꙙ помажетъ грьтань҆ твои҆· нъ послѣжде горьчаѥ ꙁль҆чи о҅брꙙштеши· и҅ о҅стрѣѥ҆ паче меча о҅боѭ̑доу о҅стра· блѫдь҆ница ѥ҅стъ сласть҆· сладъко ти бесѣдоуѥ҅тъ съпрь҆ва· таи҆ въпоуштаѭ̑шти·

[0772] бесѣдоѭ̑ горесть҆ съмрь҆тънѫѭ̑ ⁘ Сица бѣ и҅ ꙁмиꙗ҆ сладь҆ка бесѣдоѭ̑· нъ горь҆ка ль҆стиѭ̑· сладь҆ко въкоушениѥ҆ нъ горь҆ко падениѥ҆· бѣгаи҆ блѫдь҆ницꙙ сласти· сладъко сь҆ н҄еѭ̑ бесѣдоуѭ̑ште· а҆ горь҆кꙑи҅хъ тꙙ строупъ насꙑштаѭ̑штѫ· бѣгаи҆ сласти а҅кꙑ и҅лиꙗ и҅е҅ꙁавели· приде господь҆ сь҆ небесъ· жꙙдаѧ҆ жиꙁни чловѣчь҆скꙑ· о҅брѣте широкꙑи҆ и҅ пространꙑи҆ пѫть҆· жиꙁни сеѧ строѧ҅шть҆· приде къ н҄емоу· о҅брѣте листвиѥ҅мъ красоуѭ̑ште сꙙ· не и҅мѣѭ̑штъ же и҅ плода сь҆мрьти· поч꙽то пон҄е не бѣ врѣмꙙ се бо приложи е҅уа҅гг҄елистъ· не бо и҅мѣ рече плода· не бѣ бо врѣмꙙ· како бо· можааше ѥ҅ште съмрь҆тьнъ плодъ сътворити· и҅їс꙯оу пришъдъшоу· и҅ вь҆скръсениѥ҆ мирови проповѣдаѭ̑штоу· не бѣ ѥ҅и҆ врѣмꙙ плодъ сътворити съмрьть҆нъ· цѣсарь҆ствова бо сь҆мрь҆ть҆ о҅тъ а҅дама до мѡ̑ӱсиѧ҆· рек꙽ше до ꙁакона· вѣстъ бо писаниѥ҆ ꙁакономъ нарицати мѡӱсиѭ̑· ꙗ҅коже въ е҅уа҅гг҄елии҆ рече· и҅мѣѭ̑тъ моӱсиѭ̑ и҅ пророкꙑ·

[0773] и҅ ч꙽то к н҄еи҆ господь҆· не бѫди о҅ть҆ тебе плода вь вѣкꙑ· и҅ о̑усъхнѫ смокꙑ и҅ конь҆ча сꙙ писаниѥ҆· ниꙁъпаде сь҆мрьть҆ до побѣждениꙗ· к꙽де ти сь҆мрь҆ти жꙙло· к꙽де ти а҅де побѣда· ч꙽то ли ꙗ҅ко ꙁимѣ глагол҄ет꙽ е҅уа҅гг҄елистъ· бꙑти въ то врѣмꙙ· вь҆ н҄еже смокꙑ иствиѥ҅мъ красоуꙗ҅ше· нъ о̑уто ꙁаштицаѧ ѥ҅дначе грѣхоу цвь҆тѫштоу·

[0774] бꙑти диꙗ҅волю снѣгоу лежꙙштоу по вь҆семоу чловѣчь҆ствоу· прѣжде бо мироу старѣи҅шинѣ· христосоу пришь҆ствиꙗ҆· многꙑ недѫгꙑ чловѣчь҆скꙑи ꙁше сꙙ родъ· къ капиштемъ слоужению̑· и҅ на пѣсни· и҅ на блѫждениꙗ женомъ· пришъдъ же господь҆ миръ нашъ съпрꙙта сѫпротивънꙑи҅хъ чловѣкъ скврънꙑ· мѫтꙙштꙙѧ҅ жиꙁни сеѧ сласти сланоѥ҆ море· и҅ пѣнънꙑѧ҆ страстии҅ вль҆нꙑ· и҅ о̑усоуши смокве· и҅ вь҆сади крьстъ вѣроѭ̑ цвь҆тѫштъ· и҅ жиꙁниѭ̑ вь҆сѣмъ сиꙗ҅ѭ̑штъ· ѥ҅моуже кръстоу корениѥ҆ вь҆ ꙁемь҆ѭ̑ въложено бꙑстъ· ꙗ҅влꙗѧ҆ на небеса въꙁложенꙑ· ѥ҅моуже листвиѥ҆ бе старости·

[0775] и҅ цвѣть҆ць нео̑увꙙждꙙ· и҅ плодъ бе съмрьти· ѥ҅же дрѣво и҅ давꙑдъ поминаатъ глагол҄ꙙ· и҅ бѫдетъ а҅кꙑ дрѣво сажденоѥ при и҅сходиштии҅хъ водъ· ѥ҅же плодъ свои҆ дастъ вь҆ врѣмꙙ своѥ҆· и҅ листъ ѥ҅го не о̑упадетъ· се дрѣво поминаа҅тъ и҅ мѫдрость҆ глагол҄ѫшти· дрѣво жиꙁни ѥ҅стъ вь҆сѣмъ дръжꙙштии҅мъ сꙙ ѥ҅ѧ҆· се дрѣво пророчь҆скомъ о҅комь҆ видѣвъ и҅е҅ремиꙗ҆· жидꙑ хотꙙште христосоу и҅ꙁдѣлати· прѣмо лицоу жидомъ рече глагол҄ꙙ и҅мъ· и҅дѣмъ въложимъ дрѣво въ хлѣбъ ѥ҅мꙋ· и҅ съть҆рѣмъ ѥ҅го о҅тъ ꙁемь҆ѧ живꙑи҅хъ·

[0776] дрѣво кръстъ· хлѣбъ пль҆ть҆ христосова· вь҆ꙁь҆мъ господь҆ хлѣбъ рече· се ѥ҅стъ пль҆ть моꙗ҆ ꙁа вꙑ ломимаꙗ҆ въ о҅ставь҆ѥ҅ниѥ҅ грѣховъ· на семь҆ дрѣвѣ крь҆сть҆нѣѣмъ рѫцѣ прость҆ръ· по въꙁдоухоу парꙙштꙙ силꙑ раꙁгънавъ· беꙁ блаꙁнꙑ намъ на небеса пѫть҆шъствиѥ о̑уготови· лѣствицѫ намъ· вѣрѫ о҅тъ ꙁемь҆ѧ на небо поставивъ· и҅ се чоудь҆но а҅ште слоушаѥте вь҆ꙁлюбь҆ѥ҅нии҆· ста дрѣво кръстъное҅· на н҄емъже пропꙙ шꙙ и҅стинънꙑи҆ виноградъ глагол҄ꙙи҆· а҅ꙁъ ѥ҅смъ виноградъ· и҅ бꙑстъ диꙗ҅волоу лоꙁа съмрьть҆наꙗ҆· и намъ лоꙁа животъна· бꙑстъ намъ лоꙁа богонось҆наꙗ· ꙁнои҆ грѣховънꙑи нашъ·

[0777] съпрꙙтаѭ̑шти ꙗ҅ко сѣнь҆ покоꙗ҆ намъ даѭ̑шти· подъ сѣниѭ̑ ѥ҅ѧ сѣдꙙи҆ глагол҄етъ соломономъ реченꙑи҆· подь҆ сѣнь҆ ѥ҅моу помꙑслихъ и҅ сѣдохъ· и҅ плодъ ѥ҅ѧ сладъкъ въ грми· сеи҆ сѣни надѣ꙽въ сꙙ блаженꙑи҆ дауи҅дъ глаголаа҅ше· сѣни крилоу твоѥ҅ю̑ надѣѭ̑ сꙙ· доколи· донь҆жде минетъ беꙁакониѥ҆ моѥ҆·

[0778] ҆Ѡ чоудноѥ дѣло и҅ таи҅ноѥ҆ ново· и҅сточь҆никъ на дѫбоу бѣа҅ше· а҅ крь҆стъ о҅тъ н҄его напаꙗ҅ѥ҅мъ бѣа҅ше· боденъ бо лѫштеѭ̑ вь ребра· кръвь҆ и҅ водѫ и҅споусти· и҅ водоѭ̑ полива ѥ҅мо корениꙗ҆· да бесъмрь҆тънꙑи҅ми плодꙑ вѣроуѭ̑штии҆мъ присно цвьтетъ·

[0779] ҆Ѡ дѫбеблаженꙑи҆· ѥ҅гоже цѣсаре чъ҆тѫтъ· властеле и҅ вельмѫжꙙ любꙙтъ· мѫжи же и҅ женꙑ и҅ въсе ѥ҅стъство· и тварь҆ чловѣчь҆ска· стражь҆ и҅матъ ѥ҅гоже бѣси о̑ужасаѭ̑тъ сꙙ· и҅ диꙗ҅волъ трепештетъ· ѥ҅го а҅гг҄ели хвалꙙт꙽· и҅ небеса благословꙙтъ· а҅постоли проповѣдаѭ̑тъ· и҅ црь҆кви поѭ̑тъ· на н҄емъ распь҆нъшааго сꙙ господа христоса· ѥ҅мꙋже слава и҅ дръжава нꙑн҄ѣ и҅ присно и҅ вь҆ вѣкꙑ вѣкомъ· а҅мин ⁘

[0780]  свꙙтааго їѡ҄а҅нна ꙁлатоо҄устаа҅го· слово о҅ а҅лкании· ї ѡ҄ їѡ҄сифѣ· и҅ о҅ оѣ и҅ о҅ давꙑдѣ ⁘ Вь҆сѣмъ намъ по рꙙдоу· на чꙙсти пѣснь҆ поѩ҆ о҅биде блаженꙑи҆ дауидъ·

[0781] ҅Исповѣмь҆ сꙙ тебѣ господи вь҆сѣмъ срь҆дь҆цемъ мои҅мъ· повѣмь҆ вь҆са чоудеса твоꙗ҆· ѡ҄ веле великоѥ сѫмь҆нѣниѥ҆· Блаженааго давꙑда съгрѣшивъшаа҅го· и҅ небрѣгъшааго себе· а҅ште бо и҅ а҅кꙑ чловѣкъ поплъꙁъ сꙙ паде· о҅баче· а҅кꙑ чловѣкъ и҅сповѣда сꙙ· ҅Исповѣмъ сꙙ тебѣ господи вьсѣмь҆ срьд꙽цемъ мои҅м꙽·

[0782] а҅ште бо сꙙ тебѣ не и҅сповѣмъ грѣхъ не гонеꙁнѫ· ҅Исповѣмъ сꙙ тебѣ господи вь҆сѣмъ срьдцемъ мои҅мъ· а҅ште бо сꙙ тебѣ не и҅сповѣмъ а҅кꙑ снѣгъ не о҄убѣл҄ѫ сꙙ· ҅Исповѣмъ сꙙ тебѣ г꙯и вь҆сѣмъ срь҆дь҆цемь҆ мои҅мъ· аште бо сꙙ тебѣ не и҅сповѣдѣ· ль҆стьць диꙗ҅волъ о҄убои҅ства прѣлюбодѣи҅ство· рѫгаѧ҅ сꙙ не о҅станетъ сꙙ мене· ҅Исповѣмъ сꙙ тебѣ господи вь҆сѣмъ срь҆дцемь мои҅мъ· а҅ште бо сꙙ тебѣ не и҅сповѣдѣ· на прьвѫѭ҄ чь҆сть҆ не вь҆ꙁидѫ· ҅Исповѣмъ сꙙ тебѣ господи вь҆сѣм꙽ срь҆дь҆цемъ мои҅мъ· а҅ште бо сꙙ тебѣ не и҅сповѣдѣ· сꙑнъ пль҆тънꙑи҆ не могѫ сꙙ нарешти· ҅Исповѣмъ сꙙ тебѣ г꙯и вь҆сѣмъ срь҆дь҆цемъ мои҅мъ· а҅ште бо сꙙ тебѣ не и҅сповѣдѣ· доухъ свꙙтꙑи҆ ничтоже не бесѣдоуѥ҅тъ къ мь҆нѣ· Никтоже о҄убо пꙙтидесꙙтъ ѱалма и҅ꙁвꙑкнѫти можетъ·

[0783] лѣпо ѥ҅же ѥ҅стъ комоуждо приходꙙштиїхъ· къ чъстъноуо҄умоу крь҆штению҄· глаголати блаженааго давꙑда словеса· ї꙯· ҅Исповѣмъ сꙙ тебѣ г꙯и вь҆сѣмь҆ срь҆дь҆цемь мои҅мъ· а҅ште бо сꙙ тебѣ не и҅сповѣдѣ· ветъхааго чловѣка не сь҆влѣкѫ сꙙ· сповѣмь҆ сꙙ тебѣ г꙯и вь҆сѣмъ срь҆дь҆цемь мои҅мъ· а҅ште бо сꙙ тебѣ не и҅сповѣдѣ· въ новꙑи҆ чловѣкъ не о҅деждѫ сꙙ· ҅Исповѣмъ сꙙ тебѣ господи вь҆сѣмъ срь҆дь҆цемь҆ мои҅мъ· а҅ште бо сꙙ тебѣ не и҅сповѣдѣ· въ вѣрь҆нꙑи҅хъ паствѣ не примѣшѫ сꙙ· ҅Исповѣмъ сꙙ тебѣ г꙯и вь҆сѣмъ срь҆дь҆цемъ мои҅мъ· послоушахъ бо тебе глагол҄ѫшта· не стꙑди сꙙ и҅сповѣдати грѣхꙑ своѧ· ҅Исповѣмъ сꙙ тебѣ господи вь҆сѣмь҆ срьдьцемъ мои҅мъ· слꙑшахъ бо тебе о҅пасно глагол҄ѫшта· не придохъ приꙁватъ правьдъ҆нꙑхъ· нъ грѣшь҆нꙑѧ на покаа҅ниѥ· Годъ же се и҅ блаженааго паула на срѣдѫ и҅ꙁвести бесѣдꙑ· кꙑѧ се· ѧ҅же рече· нꙑнꙗ врѣмꙙ благоприи҅мичь҆но· коѥ҆ врѣмꙙ а҅лканиꙗ҅ о҄украшениѥ҆· коѥ врѣмꙙ ништии҅хъ прилюбь҆ѥ҅ниꙗ свѣть҆лость҆· коѥ҆ врѣмꙙ покааниꙗ҅ жꙙтвѫ· нꙑн҄ꙗ врѣмꙙ прии҅мичь҆но· нꙑнꙗ врѣмꙙ съпасению҄·

[0784] Се же самъ съборникъ пишꙙ глагол҄етъ· врѣмꙙ плакати сꙙ врѣмꙙ смиꙗ҅ти сꙙ· послоушаи҅ добрѣ· ничтоже беꙁдраꙁоума глагол҄етъ свꙙтоѥ҆ писаниѥ҆· нъ вь҆се божиꙗ доуха и҅спль҆нь҆· врѣмꙙ плакати сꙙ врѣмꙙ кланꙗти сꙙ· врѣмꙙ плакати сꙙ грѣха· и҅ врѣмꙙ смиꙗ҅ти сꙙ съпасению҄·

[0785] смиꙗ҅ти сꙙ а҅ не посмиꙗ҅ти сꙙ· и҅но бо смѣхъ порѫганиꙗ҆· и҅нъ же на о҄успѣхъ и҅ ꙗ҅ко не лъжѫ· Се вꙑкни· и҅ ст꙯аа҅го писаниꙗ҅ въꙁеми о҄укаꙁаниꙗ҆· и҅ о҅ рѫжь҆нѣѣмъ смѣсѣ· послоушаи҆ соломона въ мѫдростехъ глагол҄ѫшта· беꙁоумьлю въ смѣсѣ твориши ꙁъло· о҅ добрѣѣ҅мъ же смѣсѣ и҅ о҄успѣшь҆нѣѣ҆мь҆· послоушаи҅ їꙗ҅кова глагол҄ѫшта· вь҆сего дара нечь҆стива не приїметъ· и҅стинна же о҄уста не насꙑтꙙтъ сꙙ смѣха· да добрѣ глагола съборь҆никъ·

[0786] врѣмꙙ плакати сꙙ врѣмꙙ смиꙗ҅ти сꙙ· врѣмꙙ плакати сꙙ грѣха· врѣмꙙ же вь҆ꙁлюбити правь҆дѫ· правьдивъ бо господь҆ и҅ правъдꙑ вь҆ꙁлюби· бꙑваа҅тъ бо врѣмꙙ поврѣшти вражь҆дꙑ· и҅ пакꙑ не небрѣшти любь҆ве· нъ послоушаи҅мъ блаженааго павла глагол҄ѫшта· да не ꙁаи҅детъ сль҆н꙽це вь гнѣвѣ вашемъ· врѣмꙙ и҅с корене и҅скопати нечь҆стиѥ҆· и҅ врѣмꙙ вь҆садити благочь҆стиѥ· Се же бо и҅ господь҆ нашь пишꙙ иѥремии пророкоу· ѡ҄ трь҆нии҅мъ порасть҆шии҅мъ жидовь҆ска мѣста глаголааше к н҄емоу· се поставьꙗ҅ѭ҄ тꙙ дьнесь҆ и҅ корениѥ и҅скопати· и҅ пакꙑ въсадити· о҅борити и҅ пакꙑ съꙁъдати· и҅с корене и҅скопати многобожьство· а҅ вь҆садити ѥ҅днѫ власть҆· и҅с корене и҅скопати и҅ съꙁъдати· и҅с корене и҅скопати е҅линъска трѣбишта· а҅ съꙁъдати мѫченичь҆скꙑ цръкъви· Се поставь҆ꙗѭ҄ тꙙ дь҆нь҆сь҆· не въ о҄уреченъи҆ дьнь҆ раꙁоумѣваи҆· нъ въи҅нѫ и҅ присно· ꙗ҅коже рече свꙙтꙑи҆ паулъ· дь҆нь҆сь҆ а҅ште гласъ ѥ҅го о҄услꙑшите· не о҅жестите срь҆дь҆ць҆ вашихъ· ꙗ҅ко въ прогнѣвании҆· сирѣчъ вь҆ н҄ьже дь҆нь слꙑшите господь глагол҄ѫштъ· покаи҅те сꙙ приближи бо сꙙ цр꙯ьство небесноѥ· Не о҅жестите срь҆дь҆ць҆ вашихъ· а҅кꙑ творимиї сꙙ чисти· си же не тъчь҆ѭ҄ прѣжде кръштениꙗ҆· и҅ въ ꙁаконѣ· нъ и҅ по кръштении благодѣти·

[0787] самъ бо тъ владꙑка х꙯с· въ и҅нѣхъ словесехъ· свои҅мъ о҄ученикомъ прѣдаѧ глагола꙽ше· правь глагол҄ѫ вамъ· ѥ҅же да съвꙙжете на ꙁеми· бѫдетъ съвꙙꙁано на небеси·

[0788] тоже не просто словесꙑ кꙑи҅ми· нъ и҅ дѣлесемь виннꙑ сътвори своѧ о҄ученикꙑ· рѣшити и҅ вѣꙁати ⁘ Въꙁь҆ри прѣжде вьсѣхъ на блаженааго петра· како съвꙙꙁа сърь҆тиѭ҄· съвѣштавъша сꙙ на лъжѫ·

[0789] а҅наниѭ҄ и҅ сапфирѫ· како ли раꙁдрѣши ѧ҅ꙁѫ о҅тъ рода хромоуо҄умоу· томь часѣ ноꙁѣ ѥ҅моу о҄утврь҆дивъ· Что рекѫтъ прѣмо семоу творꙙштии҅ сꙙ чисти· чистѣи҅шии҆хъ себе· а҅ сами сѫште вь҆сѣхъ нечистѣи҅ше· не бо никтоже чистъ а҅ште и҅ ѥ҅динъ дь҆нь҆ поживетъ на ꙁеми·

[0790] Что противѫ семоу рекѫтъ дръꙁаѭ҄штиї глаголати поустошънꙑи҅ми о҄устꙑ· мь҆нѣ ли ѥ҅стъ пришъдъше къ семоу попоу ти и҅сповѣдати грѣхꙑ своѧ· ѥ҅же многъкратꙑ паче мене сь҆грѣши· како можетъ таковъ сꙑ чловѣкъ грѣшь҆нъ грѣхꙑ ꙁаглаждати· Нъ добро вь҆ врѣмꙙ а҅лчъбꙑ· покаа҅ниꙗ прѣди положити цѣль҆бꙑ· твои҅хъ блꙙдии чловѣчине· дѣѣ҅ши ли бо къ чловѣкоу приходиши· и҅ли чловѣкъ тебѣ о҅ставь҆ꙗ҅ѥ҅тъ грѣхꙑ· къ владꙑцѣ богови приходиши молитвь҆никомъ· праштаѭ҄шта тебе грѣхомъ· ходатаи҅ ти и҅ господинъ ѥ҅стъ попъ къ богоу· почто о҄убо о҅сѫждаѥ҅ши· ѥ҅гоже богъ не о҅сѫждаѥ҅тъ· донь҆жде ѥ҅стъ попъ· и҅ богъ дастъ ѥ҅моу попь҆ство· не о҅тъмешти сꙙ· въꙁь҆мати о҅ть҆ н҄его божиѭ҄ свꙙтость· не бо подаѥ҅тъ ти о҅ставь҆ѥ҅ниѥ грѣхомъ· нъ старѣи҅шина молитвь҆никомъ· ѥ҅же ѥ҅моу дастъ попь҆ство· ҅А ꙗ҅коже не ьчь҆ѭ҄ въ благодѣти· нъ прѣжде благодѣ ти· присно съпасениѥ҆ чловѣкомъ вь҆сѣхъ богъ· чловѣкомъ творитъ· сего дѣлꙗ владꙑка нашъ въчловѣчи сꙙ· ходатаи къ богоу и҅ чловѣкомъ· вѣсте сами ꙁѣло сѫште словолюбь҆ць҆· съкаꙁаниѥ҆ о҅блаженаа҅го дауи҅да· ѥ҅же нꙑнꙗчоу и҅ꙁвѣшта· ҅Исповѣмь҆ сꙙ тебѣ г꙯и вь҆сѣмь҆ сръдь҆цемъ мои҅мъ· како дауидъ въ о҄убии҅ство и҅ любодѣи҅ство въпадъ· въ ꙁь҆лѣ прѣбꙑваа҅ше неи҅сповѣдꙑ сꙙ· Что же о҄убо сътвори богъ· да и҅ сего на покаа҅ниѥ поуститъ· и҅ о҅браꙁꙑ сътвори покаа҅нию҄· да покаа҅ниѥ прии҅метъ·

[0791] поусти к꙽ н҄емоу наѳана пророка· и҅нѣмь҆ лицемь҆ ѥ҅же на н҄ь таи творꙙшта· пришъдъ бо нареченꙑи пророкъ къ дауи҅дꙋ· рече· цр꙯ю· и҅мамъ ти нѣчто сь҆вѣштати·

[0792] рече даудъ скоро глагол҄и· пророкъ же наѳанъ рече· чловѣкъ нѣкто бѣ богатъ· и҅мѣѧ скотꙑ и҅ чрѣдꙑ многꙑ· чловѣкъ же пакꙑ бѣ о҄убогъ· и҅мѣѧ телицѫ ѥ҅динѫ· ꙗ҅же на трепеꙁѣ сь҆ н҄имъ ꙗ҅дѣа҅ше· и҅ чашѫ ѥ҅динѫ сь҆ н҄имь пиꙗа҅ше· и҅ на лонѣ ѥ҅моу съпааше· богата дауи҅да наричꙙ а҅ ништа о҄уриѭ҄· Что о҄убо наѳанъ рече·

[0793] штоуии къ богатоуо҄умоу· богатꙑи҆ бо штꙙдꙙ своѧ чрѣдꙑ· поустивъ поѧ телицѫ ништааго· и҅ ꙁакла ѭ҄ штоуждемоу· Цѣсарь҆ же дауи҅дъ· а҅ште въ грѣхъ бѣ въпалъ· о҅баче въ правъдѫ бѣ о҅бличенъ· о҅во пль҆ть҆нꙑи҅мъ съгрѣшении҅мъ а҅ дроугоѥ҆ доушь҆нꙑи҅мъ и҅справь҆ѥ҅нии҅м·

[0794] о҅тъвѣштавъ бо съ гнѣвомъ рече живъ господь҆· достои҅нъ ѥ҅стъ съмрь҆ти таковꙑи҆· и҅ телицѫ да жлѣдетъ седморо седмицеѭ҄· прѣстѫпаѥ҆ ꙁаконъ дауи҅дъ· ꙁаконъ четворо четворицеѭ҄ о҄урече· ч꙽то же наѳан꙽ къ дауи҆доу рече· тꙑ ѥ҅си цр꙯оу сътворивꙑи҅ то· таже дауидъ мѫдръ сꙑ и҅ въ съмꙑслѣ живꙑ· не въꙁвелича сꙙ цр꙯ъскоѭ҄ чь҆стиѭ҄· не мѫчи ѥ҅го· ни глагола кто сии҆ ѥ҅стъ· и҅же дръꙁнѫ прѣдъ всѣми хоулѫ мь҆нѣ толикѫ и҅ꙁвѣштати· вѣдѣ꙽ше бо ꙗ҅вѣ ꙗ҅ко цр꙯ъ сꙑ· подъ властиѭ҄ ѥ҅стъ цр꙯оу· и҅мж꙽е никтоже цѣсарь҆мъ владетъ· тъчь҆ѭ҄ слꙑша дауидъ· и҅ а҅бь҆ѥ҆ о҅тъвѣшта съгрѣшихъ господеви си·

[0795] и҅ наѳанъ тоу а҅биѥ҆ рече· господь҆ о҅стави съгрѣшениѥ твоѥ не и҅маши о҄умрѣти· ҆Ѡ наѳане чимъ дръꙁнѫвъ· о҅тъвѣштати хоштеши· наватомъ поѥ҅м꙽ѥ҅мъ· къ богоу съгрѣши дауи҅дъ· томоу сꙙ и҅сповѣда· чимъ вѣси прости ли ѥ҅го и҅ли не прости· прѣжде· вꙑкни· ти тъгда о҄учи· и҅ наѳанъ рече· мь҆нѣ порѫчи б꙯ъ· соугоубь҆ дауи҅довъ пѫть҆· к꙽то поѥ҅мь҆ѥ҅тъ врачеви троуждаѭ҄штоу сꙙ· и҅ толикъ пѫть҆ вь҆ꙁемь҆ѭ҄штоу ꙗ҅вѣ о҄укажетъ· ꙗ҅ко не тъчь҆ѭ҄ въ благодѣти· нъ и҅ прѣжде благодѣти· чловѣкꙑ богъ съпасениѥ҆ далъ ѥ҅стъ· Вьꙁь҆мъ же и҅ маломь҆ съкаꙁаниѥ҅м꙽·

[0796] на ꙗ҅вь҆ѥ҅ниѥ҆ глагол҄емꙑи҅мъ· съкажи ми ѡ҄ чловѣче· ѥ҅же сꙙ твориши покаанию҄ сѫпротивь҆никъ· Съкажи ми кого чловѣка съгрѣшив꙽ша· и҅ въ ть҆мниь҆мницѫ въвръженоу бꙑвъшоу старѣи҅шиноѭ҄·

[0797] и҅ хотꙙштаа ѥ҅го и҅ли камо и҅споустити· и҅ли въ кѫѭ мѫкѫ прѣдати· дѣѣ҅ши ли приходитъ самъ къ старѣи҅шинѣ ти молитъ сꙙ· да бꙑ напасти и҅ꙁбꙑлъ· не пои҅штетъ ли самъ ходатаꙗ себѣ· да ꙗ҅вѣ и҅ꙁдрекѫ· и҅ мь҆н҄ьшааго себе· да бꙑ тъчь҆ѭ҄ кꙑи҅мъ и҅ꙁбꙑти ѥ҅моу ꙁъла· да ли о҅ пль҆ть҆нѣѣ҆мь҆ о҄учин҄ениѥ҆· а҅ о҅ доуховь҆нѣѣ҅мь҆ беꙁакониѥ· Нъ ѡ҄ чловѣче а҅ште сего дѣлꙗ не хоштеши прити на покаꙗ҅ꙁнь҆· ꙗ҅ко чловѣкъ ѥ҅стъ попъ грѣшь҆нъ· то и҅ не кръсти сꙙ· чловѣкъ бо ѥ҅стъ кръстꙙи҅ тꙙ·

[0798] ни свꙙтааго комканиꙗ вь҆ꙁеми· чловѣкъ бо ѥ҅стъ дробꙙи҆ е· да аште томоу вѣроуѥ҅ши ꙗ҅ко вѣрѫ и҅матъ· то и҅ то вѣроѭ҄ прии҅ми· ꙗ҅коже бо кръ҆стꙙи҆ и҅ приносꙙ бескврънънѫѭ҄ жрътвѫ· и҅ного ничсоже творитъ· нъ тъчь҆ѭ҄ рѫцѣ вь҆ꙁдвигнетъ къ свꙙтѣи трои҅ци чистѣи҆· сице и҅ покаа҅ниѥ тебѣ о҄урицаѧ҅и҅· и҅ного ничсоже творитъ· нъ тъчиѭ҄ ѧ҅ꙁꙑкомъ съпасениѥ҆ тебѣ творитъ· Нъ а҅биѥ҆ рекѫтъ сѫпротивь҆ници· да а҅ште се сице ѥ҅стъ· и҅ не хотꙙште приѧти по кръштении҆ покааниѥмъ съпасениꙗ· почто блаженꙑи петръ а҅наниѭ҄ и҅ сапфирѫ тоу а҅биѥ҆ о҄умори· а҅ не покаа҅ниѥмъ ѥ҅ю҄ о҅брати· сицебо дроуꙁии глагол҄ѫтъ· нъ послоушаи҆ добрѣ· не съкрꙑ блаженъи҆ петръ цѣлъбꙑ покаа҅ниꙗ· нъ а҅наниꙗ и҅ сапфира· ꙗ҅же въ толикѫ напасть҆ въпадоста· ни рачиста вь҆ꙁискати покаꙗꙁнь҆нꙑѧ готовꙑ цѣльбꙑ· нъ сь҆ неприꙗ҅ꙁниномъ покаꙁании҅мъ погꙑбоста· и҅ съ словомъ и҅мѣнии҅мъ· тъгда бо и҅стовоѥ҆ пока꙽ниѥ· ѥ҅гда бо не рѣчиѭ҄ ч꙽томо ѥ҅стъ· нъ ѥ҅гда дѣлесꙑ ꙁнаѥ҅мо· ѥ҅стъ бо каꙗ҅ниѥ҆ о҅т꙽ вь҆сеѧ доушꙙ и҅ꙁносимо· и҅ ѥ҅стъ покаа҅ниѥ҆ прѣпрость҆ въ гражданехъ вь҆ꙁискаѥ҅мо·

[0799] и҅мже о҅ви съпасаѥ҅ми сѫтъ· а҅ дроуꙁиї о҅сѫждаѥ҅ми Покаꙗ҅ сꙙ блаженꙑи҆ петр꙽· и҅ ꙁълꙑи и҅ю҄да· нъ петръ добрѣ покаꙗ҅въ сꙙ· и҅ пакавъ сꙙ и҅ о҅тъвръжениѥ сль҆ꙁами о҅мꙑвъ· въ прь҆вꙑѧ пакꙑ вѣрꙑ сиꙗ҅ниѥ вь҆ниде· а҅ и҅ю҄да о҅бидѣ покаа҅ниѥ·

[0800] а҅ште и҅ сь҆ребро поврь҆же жидомъ и҅ рече и҅м꙽· съгрѣшихъ прѣдавъ крь҆вь҆ беꙁ винꙑ· о҅баче не вьста ни въсплака сꙙ· ни сътвори ничсоже добрꙑ покаꙗ҅ꙁни· нъ тъчиѭ҄ сило и҅сплетъ диꙗ҅волоу· и҅ꙁвѣстъ сꙙ сътвори· нъ а҅биѥ҆ рекѫтъ· сѫпротивь҆ници·

[0801] не бо решти не вѣмь҆ и҅хъ· ꙁълꙑи҅хъ бесѣдъ· что о҄убо симонъ вль҆хвъ· кръстивъ сꙙ и҅ раꙁгнѣвавъ сꙙ· и҅ петромъ о҅сѫжденъ· дарꙑ принесъ· да непродаѥмꙑи҆ даръ коупитъ· покаа҅ниꙗ въспроси тъ· не о҅тъвѣшта ли ѥ҅моу блаженꙑи петръ· рекꙑ покаи҅ сꙙ о҅тъ ꙁь҆лоби сеѧ҆· и҅ моли сꙙ господеви·

[0802] то почто о҄убо а҅нании҆ сапфирѣ· не рече сихъ жде словесъ· покаи҅та сꙙ о҅тъ ꙁълоби ваю҄· сицꙙ бо и҅хъ бесѣдꙑ· Нъ послоушаи раꙁоумичь҆но· не рѫгаѥ҅мъ ѥ҅стъ ст꙯аа҅го даръ·

[0803] а҅наниꙗ҅ бо и҅ сапфира· о҅бличаѥ҅мъ блаженꙑи҅мъ петромь· и҅ слꙑшꙙшта о҅ть҆ н҄его· ꙗ҅ко что сꙙ сь҆вѣштаста и҅скоусъ сътворити· доухомъ господь҆н҄емь҆· не и҅сповѣдаста своѥ҅го грѣха· не припадоста не молиста сꙙ· не рѣста ꙗ҅ко а҅кꙑ чловѣка съгрѣшиховѣ· нъ что о҅бличаѥ҅ма петромь҆·

[0804] противиста сꙙ ѥ҅моу бесадамъ· мнꙙшта о҄утаи҅ти сꙙ ѥ҅го· а҅ не съмꙑслꙙшта ꙗ҅ко нѣ кде сꙙ порѫгати свꙙтоуо҄умоу дх꙯оу· тѣмь҆ томоу а҅биѥ блаженꙑ петръ раꙁгнѣвавь҆ сꙙ· достои҅нъ и҅ма о҅тъвѣтъ о҅тъвѣшта· А симонъ слꙑшавъ о҅тъ блаженаа҅го петра· съребро твоѥ съ тобоѭ҄ бѫди въ пагоубѫ· ꙗ҅ко даръ божии҆ мь҆нѣ и҅ꙁмѣние҅мъ и҅мѣнии҅мь притꙙжати· то слꙑшавъ не раꙁгнѣва сꙙ· не пожали си не о҅тъстѫпи·

[0805] нъ о҄укорꙑ и҅ хоулꙑ· а҅кꙑ добрꙑѧ цѣль҆бꙑ прии҅мъ· не тъчь҆ѭ҄ петрови нъ и҅ вь҆сѣмъ а҅постоломъ припадаѧ глаголаа҅ше· молите сꙙ ꙁа мꙙ къ господеви· да не бꙑ пришъло ничтоже на мꙙ· и҅хъже и҅ꙁвѣштасте·

[0806] вел꙽ми съгрѣшихъ· не дръꙁнѫ собоѭ҄ богови помолити сꙙ· вꙑ сꙙ помолите ꙁа ꙙ· вꙑ бѫдѣте ходатаи҆· сътворите молитвѫ ꙁа мене· добрѣ о҄убо глагола съборь҆никъ·

[0807] врѣмꙙ плакати сꙙ и҅ врѣмꙙ кланꙗти сꙙ· покаа҅ниѥ҆ любꙙштии҅мъ· Сице бо и҅ великꙑи҆ їѡ҄сифъ плакавъ сꙙ· проꙁь҆рꙙ пророчь҆скꙑи҅мъ о҅комъ· приложивъ сꙙ къ блаженоуо҄умоу дауи҅доу глагол҄ѫштоумо҄у· сѣѭ҄штии сль҆ꙁами въ радость҆ пожь҆н҄ѫтъ· вь҆сѣꙗ҆ їѡ҄сифъ слъꙁꙑ братолюбь҆ствиꙗ· и҅ пожꙙ вѣнь҆ць҆ цѣсарь҆ствиꙗ·

[0808] вѣсте бо вь҆си а҅вѣ· ꙗ҅ко дивъноѥ то поꙁнаниѥ· видѣвъ їѡ҄сифъ своѭ҄ братиѭ҄· и҅хъже братиѭ҄ не хотѣ нарешти· каꙗ҅ бо томь҆ братиꙗ· ꙗ҅же о҅тъ двою҄ на десꙙте пленицоу· ѥ҅д꙽нѫ о҅тъ себе и҅стръгнѫшꙙ·

[0809] Нъ о҅баче їѡ҄сифъ печали великꙑ на милость҆ прѣложивъ· падъ на вꙑи҆ братии҆· плака сꙙ о҅ н҄ихъ· почто на вꙑи҆ а҅ не и҅номь҆ мѣстѣ· сь҆ лѣпотꙑ на вꙑꙗ҅хъ и҅хъ плака· и҅же съврь҆гошꙙ ꙗ҅рь҆мъ брать҆ства сь҆ себе· видѣ ли кротость҆ и҅ въꙁдръжаниѥ҆ мѫжа· Нъ рекѫтъ нѣции҆ ѡ҄ їѡ҄сифѣ· ꙗ҅ко бѣдоѭ҄ о҅дръжимъ· и҅ въ штоуждеи странѣ сꙑ· и҅ не и҅мѣѧ чловѣчьскꙑ помошти· ни ꙁастѫпа· сего дѣлꙗ кротость҆ и҅мѣа҅ше· и҅ сь҆мѣрениѥ҆· нъ слоушаи҆ раꙁоумь҆но сице глагол҄ꙙи҆· о҅билиѥ҅мъ бесѣдоуѥ҅ши· а҅ не правдоѭ҄· самъ бо їѡ҄сифъ добростиѭ своѥ҅ѭ҄ и҅ въꙁдръжании҅мъ· въ о҅ть҆чѫ добрость҆ бѣ о҅блѣченъ· Їѡ҄сифа помꙙнѫвъше· и҅ свѣтъ тъ приде· свѣтоу бо·

[0810] владꙑка христосъ· и҅с тъмꙑ ть҆мничь҆нꙑѧ прости ѥ҅го· да беꙁ оума о҄убо обилиѥ҅мъ бесѣдоуѥ҅ши ѡ҄ чловѣчине· а҅ не правь҆доѭ҄· глагол҄ꙙи҆ ꙗ҅ко їѡ҄сифъ ноудъма бѣ добръ и҅ бе ꙁълоби· сице бѣ їѡ҄сифь боголюбь҆ць҆· и҅ прѣжде ꙁакона ꙁаконъ бꙑвъ· ꙗ҅ко и҅ ль҆стимъ и҅ бѣдимъ· е҅гоуптѣнꙑн҄еѧ гнѫшааше сꙙ и҅ бѣгааше· прѣлоубодѣи҅ствь҆нааго дѣлесе· Дѣѣ҅ши ꙁаконъ бѣ данъ· велꙙи не прѣлюбодѣа҅ти ни о҄убити· ни о҄украсти ни лъжи послоухꙋ бꙑти· нъ самъ себѣ ꙁаконъ бꙑвъ· и҅ ѥ҅сть҆ствь҆нꙑи҅мъ сѫдиштемъ нао҄ученъ·

[0811] нагъ и҅ꙁбѣже· да господинꙗ не о҅скврь҆нитъ мѣста· не мол҄ꙗа҅ше ли госпожда своꙗ ꙁѣло· и҅ свободѫ о҅бѣштаваѭ҄шти· тъчь҆ѭ҄ а҅ бꙑ ѥ҅ѧ послоушалъ· ти о҄угодиѥ ѥ҅и҆ сътворилъ· не ѥ҅лико же ли о҅на течааше къ н҄емоу· толико о҅нъ о҄уклан҄ꙗаше сꙙ ѥ҅ѧ· по господь҆ню словеси самъ сꙙ цѣстивъ· не ножемь҆ нъ вѣроѭ҄· не бесѣдоваа҅ше ли сими словесꙑ къ е҅гоуптѣнꙑн҄и їѡ҄сифъ глагол҄ꙙ· ѥ҅лма господинъ мои госпожде не вѣстъ ничсоже и҅ꙁ мене· ѥ҅же ѥ҅мꙋ въ домоу· нъ вь҆се ѥ҅стъ далъ въ рѫцѣ мои· а҅ ничсоже не вѣстъ раꙁвѣ тебе и҅м꙽же жена ѥ҅моу ѥ҅си· како могѫ а҅ꙁъ сътворити неприꙗ҅ꙁниноѥ҅ се дѣло· ти съгрѣшити прѣдъ богомь҆· дѣѣши ли нѣстъ сь҆де о҅ть҆цъ҆ мои҅хъ бога· дѣѣ҅ши ли и҅нъ ѥ҅стъ на хананеи҅стѣ ꙁеми богъ· а҅ и҅нъ вь҆ е҅гуптѣ· а҅ште и҅ вꙑ не раꙁоумѣѥ҅те· Дѣѣ҅ши нѣстъ вь҆севидꙙштиꙗ сила божиꙗ҆· съмотрꙙшти вь҆се· а҅ште ли мѫжь ти госпожде вь҆нѣ ѥ҅стъ· то и҅ли богъ мои҆ о҅шълъ ѥ҅стъ с н҄имь҆· твои҆ мѫжь҆ госпожде господинъ мои҆ ѥ҅стъ· и҅ все и҅мѣниѥ своѥ҆ мь҆нѣ ѥ҅стъ прѣдалъ въ рѫцѣ· како а҅ꙁъ могѫ ребро ѥ҅го прокоудити· ѥ҅динъ ѥ҅днои҆ припрꙙглъ ѥ҅стъ богъ· а҅ не ѥ҅днѫ мноꙁѣхъ· ни ѥ҅дномь҆ многꙑѧ҆· мль҆чи о҄убо госпожде· вѣдѣ тꙙ кто тꙙ пламꙑмъ раждиꙁаѥ҆ на мꙙ· не тꙑ мꙙ мѫчиши госпожде· нъ и҅же братиѭ҄ моѭ҄ на мꙙ въстави· сии҆ ѥ҅сть҆ диꙗ҅волъ· ѥ҅дноѭ҄ бо о҅тца мꙙ лишивъ· тъштитъ сꙙ да и҅ бога мꙙ кромѣ сътворитъ· горѣ и҅ долоу врь҆титъ сꙙ· да бꙑ мꙙ кромѣ о҅тъ сь҆на ѥ҅же видѣхъ сътворилъ· мль҆чи о҄убо госпожде· потрь҆пи и҅мꙙ а҅ не дѣло и҅мѣти любодѣи҅ца· а҅ште тебе послоушаѭ҄ тѣлеси ми пакость҆· нъ а҅ште бога прѣслоушаѭ҄· о҅боꙗ҅ко вь҆ мѫцѣ ѥ҅смъ· вѣдѣ бо хотꙙштаа҅го глаголати· бои҅те сꙙ могѫштаа҅го доушѫ и҅ тѣло погоубити· вь҆ вѣчь҆нѣѣм꙽ о҅гн҄и· да се съкаꙁаниѥ кротости тврь҆дааго їѡ҄сифа· нъ и҅ ѥ҅ште послоушаи҅те ѥ҅го дѣлесъ и҅хъ· вѣсте бо вь҆си а҅вѣ· ꙗ҅ко о҅баждениїмъ госпождꙙ си вь҆ ть҆мницѫ въврь҆женъ бꙑстъ· потом же рокоу конь҆чавъшоу сꙙ·

[0812] паче же вѣдѣ ꙗ҅вь҆ѥ҅ниѥ҆ на конь҆ць҆ и҅сходꙙште· и҅ братии ѥ҅го вь҆ е҅гоуптъ пришь҆дъшемъ· глада дѣл҄ьма· видѣвъ и҅хъ їѡ҄сифъ· цр꙯ъ сꙑ вь҆сѣмъ е҅гуптомъ владꙑ· не о҅бнажи меча· ни въ ть҆мници ꙁатвори· ни гладь҆ ꙁамори· ни ранꙑ дастъ· ни а҅кꙑ на ꙁвѣри ꙁвѣри сѫштꙙ помꙑсли· не помꙙнѫ котꙑгꙑ растрь҆ꙁаниꙗ· ни ꙗ҅мь҆нꙑѧ глѫбинꙑ· ни роботь҆нꙑѧ страсти· ни племенънꙑѧ ꙁависти· ни братолюбь҆ствиꙗ ненависть҆наа҅го дꙑма· ни о҅тча лишениꙗ҆ о҅ брѣмене· ни приснаа҅го брата вень҆ꙗмина страданиꙗ҆· нъ вь҆се то подъ ноꙁѣ подъложивъ прѣштениѥ съ вь҆ꙁвитиимъ сь҆мѣсивъ· винꙑ и҅скаа҅ше како сꙙ бꙑ съ братиѭ поꙁналъ· тъчь҆ѭ҄ же о҄уꙁь҆рѣвъ братиѭ҄ и҅ приснааго брата вень҆ꙗ҅мина·беꙁълобь҆нааго младааго мь҆н҄ьшаа҅го· о҅ть҆чꙙ лоꙁꙑ послѣдьн҄ии҆ гроꙁнъ· невъкоушенꙑи братиѧ нелюбь҆ствомъ· брата и҅ ѥ҅сть҆ствомь҆ и҅ о҄умомъ· а҅биѥ҆ въ радости вь҆сплака· и҅ о҅бративъ сꙙ вь҆ꙁ꙽пи рекꙑ а҅ꙁъ ѥсмъ їѡ҄сифъ· нꙑнꙗ же не жестоко вꙑ сꙙ ꙗ҅влꙗѥ҆· ҆Ѡ веле дѣло чоудь҆но· беꙁвинънꙑи҆ а҅кꙑ винънꙑи҆ о҅тъвѣштаваѥ҅тъ·

[0813] а҅ꙁъ ѥ҅смъ їѡ҄сифъ братъ вашъ· а҅ште невол҄еѭ҄ бꙑсте сꙙ покланили· ль҆жа би бꙑла мои҆ сънъ· а҅ бꙑ не проста стала моꙗ рѫкоѧ҅ть҆· сь҆ лѣпотꙑ бꙑсте о҅стрили скрьбь҆ ненавистию҄ брать҆ню· Навꙑкнѣте понѣ сице братиꙗ· ꙗ҅ко вь҆сь҆ о҄уп꙽ваѧи на господа не постꙑдитъ сꙙ· простꙑ мꙙ котꙑгꙑ лишисте· се въ багърѣницѫ о҅блѣченъ сѣждѫ·

[0814] въ ꙗ҅мѫ мꙙ въвръгосте· се на колесници ꙁлатомь҆ покованѣ сѣждѫ· а҅кꙑ роба продасте· се цр꙯ь ѥ҅смъ· въ ть҆мници бѣхъ· се въ цр꙯и власти живѫ· вь҆ веригахъ бѣхъ·

[0815] се цѣсарь҆ вѣнь҆ць҆ о҅тъ камениꙗ҆ драгааго ношѫ· лѣпо о҄убо намъ братиꙗ блаженаа҅го павла слово и҅ꙁвѣштати· любꙙштии҅м꙽ бога вь҆се спѣѥ҅тъ сꙙ на добро· томоу слава нꙑнꙗ и҅ присно и҅ вь҆ вѣкꙑ вѣкомь҆ а҅мин ⁘

[0816]  того жде їѡ҄а҅нна ꙁлатоо҄устааго слово· о҅тъ тлъкованиꙗ е҅уа҅гг҄елиѧ҆· ꙗ҅же о҅тъ мат꙽ѳеѧ о҅ десꙙти дѣвицъ· и҅ о҅ талантѣхъ глаголано ѥ҅стъ въ свтꙑи҆ вь҆торникъ ⁘

[0817] Тъгда о҄уподобитъ сꙙ цѣсарь҆ствиѥ небесъноѥ десꙙти дѣвицъ· ѧ҅же вь҆ꙁь҆мъшꙙ свѣтиль҆никꙑ и҅хъ· и҅ꙁидошꙙ на сь҆рѣтениѥ ꙁꙙти и҅ невѣстѣ· пꙙть҆ же о҅ть н҄ихъ бѣа҅ше мѫдръ· пꙙть҆ же ѫ҅родивъ· ѧ҅же ѫ҅родивꙑѧ҆ не вь҆ꙁꙙшꙙ масла въ сьсѫдѣхъ свои҅хъ· Таче моудꙙштоу невѣстьникоу въꙁдрѣмашꙙ сꙙ вь҆сꙙ и҅ съпаа҅хѫ· полоуношти же вь҆пл҄ь бꙑстъ· се невѣсть҆никъ грꙙдетъ и҅ꙁидѣте на сь҆рѣтениѥ҆ ѥ҅моу·

[0818] въставъшꙙ же и҅ недостатъчь҆нꙑ сѫштꙙ· и҅мѣниꙗ пꙙть҆ и҅хъ· рѣшꙙ къ мѫдрꙑи҅м꙽· дадите и҅ намъ о҅тъ масла вашего· сиѧ҅ же не послоушашꙙ глагол҄ѫштꙙ· ѥ҅да како не довь҆лѣѥ҅тъ вамъ и҅ намъ· и҅дѣте къ продаѭ҄штии҅мъ и҅ коупите· и҅дѫштем же того ради приде невѣстьникъ· и҅ о҅нꙑ вь҆нидошꙙ· послѣдь҆н҄ѧѧ҅ же рѣшꙙ о҅тврь҆ꙁи и҅ намъ· се же рече· а҅минъ глагол҄ѫ вамъ не вѣдѣ васъ· бь҆дите о҄убо ꙗ҅ко не вѣсте дь҆не· таче глагола притьчѫ дроугѫѭ҄· пакꙑ чловѣкъ о҅тъходꙙ приꙁъва своѧ рабꙑ· и҅ дастъ и҅мъ и҅мѣниѥ҆ о҅вомоу пꙙть҆ талантъ· о҅вомоу же дъва· о҅вомоу ѥ҅динъ· по силѣ своѥ҅и҆ комоуждо· и҅ о҅тиде· таче дь҆вѣма принесъшема соугоубь҆· а҅ и҅же ѥ҅днѫ приѧ· то ѥ҅динѫ принесе· и҅ вь҆стꙙꙁаѥ҅мъ рече·

[0819] о҄увѣдѣхъ ꙗ҅ко жестокъ ѥ҅си· жь҆н҄ꙙ и҅деже нѣси сѣа҅лъ· и҅ сьбираѧ и҅деже нѣси расꙑпалъ· и҅ о҄убоꙗ҅въ сꙙ съкрꙑхъ талантъ твои҆ и҅ ѥ҅се твоѥ҆· ҅Отъвѣштавъ о҄убо господинъ ѥ҅го рече· пронꙑривꙑ робе и҅ лѣнивꙑи҆· а҅ште вѣдѣше ꙗ҅ко жь҆н҄ѫ и҅деже нѣсмъ сѣꙗ҅лъ· и҅ сь҆бираѭ҄ и҅деже нѣсмъ расꙑпалъ· подоба ти бѣ дати сь҆ребро мое҆ прикоупъ творꙙштии҅мъ· и҅ а҅ꙁъ пришъд꙽ о҄убо вь҆ꙁꙙлъ бꙑхъ моѥ҆ съ вь҆ꙁвитиѭ҄· въꙁь҆мѣте о҄убо о҅ть н҄его талантъ· и҅ дадите и҅мѫштоуо҄умоу десꙙть҆ талантъ·

[0820] и҅ и҅мѫштоуо҄умоу бо присно дастъ сꙙ и҆ и҅ꙁбѫдетъ· о҅тъ неи҅мѫштааго же и҅ ѥ҅же мнитъ сꙙ и҅мѣти· вь҆ꙁь҆метъ сꙙ о҅ть҆ н҄его· и҅ неклоучимааго роба вь҆врь҆ꙁѣте въ тъмѫ вь҆нѣшьнѫѭ҄· тоу бѫдетъ плач꙽ и҅ скръжетъ ꙁѫбомъ· Тꙑ прить҆чꙙ подобишꙙ вѣрь҆наа҅го роба и҅ нераꙁоумь҆нааго·

[0821] и҅ господь҆н҄е растрошивъшааго· четворꙑ бо сѫтъ вь҆сꙙ· о҅ томь҆ раꙁличь҆ намъ съкаꙁаѭ҄штꙙ· рекѫ же о҅ поспѣшениї милость҆нѣѣ҅мь҆· и҅ ѥ҅же вьсѣмъ и҅мже можемь҆· ближнюо҄умоу на о҄успѣхъ бꙑти· пон҄еже не льꙁѣ съпасти сꙙ и҅нако· нъ сь҆де о҄убо о҅ в꙽семь҆ о҄успѣсѣ глагол҄етъ вь҆сѣчь҆стѣѣ҅мь҆· и҅же о҅ ближь҆н҄имъ творити подобаа о҅ дѣвицахъ же о҅ милости свои҅ствь҆нѣ· ѥ҅же и҅мѣние҅мъ глагол҄етъ· и҅ ꙁѣло паче о҅ прь҆вѣи҆ прить҆чи· о҅нь҆де бо биѭ҄штааго и҅ пиꙗ҅нааго и҅ господьско трошꙙштааго и҅ погоубьꙗ҅ѭ҄штааго мѫчитъ··

[0822] Сьде же и҅ не на о҄успѣхъ сѫштаꙗ· и҅ о҅бильнѣ трѣбоуѭ҄штии҅мъ сѫштаꙗ и҅стьштаѭ҄штоу· и҅мѣа҅хѫ бо масло не о҅биль҆но же тѣм꙽же и҅ мѫчꙙтъ сꙙ· ч꙽со же ради лици дѣвичи чиѭ҄ приводи прить҆чѫ· и҅ не просто· ꙗ҅ко чесо ли ради прилагаѥ҆ лице велико о҅ дѣвьствѣ съглагола· рекꙑ сѫтъ҆ скопь҆ци и҅же скопишꙙ сꙙ сами цѣсарь҆ствиꙗ҆ ради небесь҆нааго· и҅ могъи҅ сꙙ вь҆мѣстити да сꙙ вь҆мѣстит· вѣстъ и҅ многꙑѧ о҅тъ чловѣкъ великѫ о҅ н҄ихъ·

[0823] славѫ и҅мѫштꙙ· не бо нъ ѥ҅стъствомъ дѣло велико· и҅ кажетъ ѥ҅же ни вь҆ ветьхꙑи҅хъ· пръвꙑи҅ми ст꙯ꙑи҅ми мѫжи о҅нѣми о҄управило сꙙ· и҅ въ новѣѣмь҆ не повелѣ ноуждеѭ҄ такожде ꙁаконъ не бо ꙁаповѣда сего· нъ и҅ꙁвол҄ениимъ слꙑшꙙштии҅мъ повелѣ· тѣмже и҅ павьлъ рече· не нѫждѫ же ни хотꙙштааго· ни ꙁаповѣди творѫ о҅ дѣлѣ томь҆· пон҄еже о҄убо и҅ велико дѣло бѣѣ҅ше· и҅ великѫ славѫ о҅тъ многꙑи҅хъ и҅мѣа҅ше· да не къждо се о҄управивъ· а҅кꙑ вь҆се о҄управив꙽ о҅ процѣѣ҅мь҆ раꙁлѣнитъ сꙙ· полагаа҅т꙽ сиѭ҄ притчѫ довь҆ль҆нѫ на прѣпь҆рѣниѥ҆ ꙗ҅ко дѣвь҆ство а҅ште и҅ вь҆се и҅матъ· добра же ѥ҅же о҅тъ милости бꙑваа҅тъ· а҅ште ѥ҅стъ праꙁдъно съ блѫдникꙑ и҅жденетъ сꙙ и҅ съ боуи҅ми· и҅ беꙁ милости ѥ поставитъ с н҄ими· пль҆ть҆нѫѭ҄ бо побѣдишꙙ похоть҆· и҅мѣнь҆нꙑѧ҅ же не побѣдишꙙ· нѣстъ бо тъчь҆на похоть҆ пль҆ть҆наꙗ и҅мѣн꙽нѣи҆· нъ пль҆ть҆наꙗ҆ притьчаи҅шипаче· и҅ мѫчь҆нѣи҅ши· ѥ҅лма же о҄убо немошть҆нѣи҆ сѫпротивь҆никъ· толма же и҅ бес простꙑн҄ꙙ побѣжденꙑѧ҆· того ради бо и ѫ҅родивꙑ ѧ наричетъ· ꙗ҅ко бол҄ьшѫѭ҄ болѣꙁнь҆ прѣтрь҆пѣшꙙ· а҅ хоуждъшааго ради вь҆се погоубишꙙ· свѣштꙙ же сь҆де рече дѣвествънꙑи҆ даръ чистота свꙙтꙑн҄ьнаꙗ҆· масло же трѣбоуѭ҄штии҅мъ помоштъ· Моудꙙштоу же невѣсть҆никоу вь҆ꙁдрѣмашꙙ сꙙ вь҆сꙙ и҅ съпаахѫ· кажетъ же не мало врѣмꙙ бѫдѫштеѥ҆ пакꙑ· ѥ҅же посрѣдоу о҄ученикꙑ о҅тъводꙙ ѥ҅же чаꙗ҅ти·

[0824] тъгда ꙁѣло ꙗ҅вити сꙙ цѣсарь҆ствоу ѥ҅го· не бо нъ того надѣа҅хѫ сꙙ· того ради и҅ чисто ѧ въꙁдражаѥ҅тъ· о҅тъ надеждꙙ тоѧ҆·

[0825] по семь҆ и҅ о҅но покаꙁаѥ҅тъ· ꙗ҅ко сънъ сь҆мрь҆ть҆ ѥ҅стъ· съпаа҅хѫ бо рече· въ полоуношти же вь҆пл҄ь бꙑстъ· и҅ли прить҆чѫ о҄укаꙁаѥ҅тъ се· и҅ли пакꙑ кажетъ ꙗ҅ко въ ношти въстаниѥ҆ бѫдетъ· вь҆пл҄ь же и҅ павь҆лъ кажетъ глагол҄ꙙ· въ повелѣнии҆ и҅ въ гласѣ а҅р꙽хагг҄еловѣ· въ послѣдн҄ии҅мъ трѫбь҆ѥ҅нии҆· сь҆нидетъ сь҆ небесе· ч꙽то же хотꙙтъ трѫбꙑ что ли вь҆пл҄ь· глагол҄етъ невѣсть҆никъ грꙙдетъ· ѥ҅л꙽ма же о҄убо о҄утврь҆дишꙙ свѣтила своꙗ· глаголашꙙ ѫ҅родивꙑѧ҆ мѫдрꙑи҅мъ· дадите намъ о҅тъ масла вашего· Пакꙑ ѫ҅родивꙑ ѧ наричетъ· покаꙁаѧ ꙗ҅ко ничтоже ѫ҅роди· и҅же сь҆де събираа҅тъ и҅ о҅тъходитъ нагъ· о҅намо и҅жде паче чловѣколюбьѥ намъ трѣ· и҅жде множаи҅ши милость҆· не тѣм꙽ же тъчь҆ѭ҄ ѫ҅родивꙑ· нъ пон҄еже надѣа҅шꙙ сꙙ вь҆ꙁꙙти о҄у тѣхъ· и҅ не въ годъ просишꙙ· цѣ и҅ ничтоже о҅нѣхъ дѣвицъ чловѣколюбивѣѥ҆· бѣшꙙ же того ради паче благои҅ꙁвольни бꙑшꙙ· ти ни вь҆сего просꙙтъ· дадите бо рѣшꙙ намъ о҅тъ масла вашего· и҅ ноуждъноѥ҆ на потрѣбѫ покаꙁаѭ҄тъ· о҄угасаѭ҄тъ бо рѣшꙙ свѣтила наша· нъ и҅ тако не полоучишꙙ· ни чловѣколюбь҆ство бо о҄у тѣхъ о҄у н҄ихъже прошаахѫ· ни о҄удобоѥ прошениѥ ни ѥ҅же ноуждъноѥ и҅ потрѣбьноѥ сътворимъ полоучити· нъ ч꙽то о҄убо о҅тъ сего навꙑцаѥ҅мъ· не никтоже ли насъ тамо можетъ ꙁастѫпити· и҅же о҅тъ дѣлъ прѣданъ бѫдетъ·

[0826] да ѥ҅лмаже не можетъ· то и҅ тꙙ къ немогѫштоуо҄умоу и҅хъ прилагаѭ҄тъ· Се и҅ блаженꙑи҆ а҅врамъ вь҆ꙁвѣсти рекꙑ· ꙗ҅ко пропасть҆ ѥ҅стъ҆ междоу вами и҅ нами· ꙗ҅коже хотꙙштии҅мъ и҅ꙁвести не минѫти· и҅дѣте же къ продаѭ҄штии҅мъ и҅ коупите· и҅ к꙽то продаѭ҄штии҆ ништии҆· и҆ к꙽де ти сь҆де·

[0827] просити бѣ подоба не въ годъ тъ· Видиши ли коли колико ти бꙑваа҅тъ намъ о҅тъ ништии҅хъ прикоупъ· а҅ште се погоубиши многѫѭ҄ съпаса нашего погоубилъ ѥ҅си надеждѫ· того ради о҄убо сь҆де подобаѥ҆·

[0828] събрати масло да о҅ноуде потрѣбъ҆но бѫдетъ· ѥ҅гда годъ насъ ꙁоветъ· не бо нъ о҅нъ ѥ҅стъ събь҆ранию҄ на съ· да о҄убо поустошъ не троши сѫштии҅хъ на кръмь҆ѧ҆ и҅ тъштеславь҆ꙗ҆· многа бо ти потрѣба тамо милость҆· то слꙑшавъшꙙ о҅нꙑ о҅тидошꙙ нъ нич꙽тоже о҄успѣшꙙ· Се же рече и҅ли прить҆чеѭ҄ съкаꙁаѧ҆· и҅ вь҆сꙑнꙗѧ҆ ѭ҄ и҆ли покаꙁаѧ· ꙗ҅ко аште и҅ чловѣколюбь҆ци бѫдемъ по съмрьти· нич꙽тоже о҅тъ того прио҅брꙙштемъ на о҄убѣжаниѥ· тѣм꙽же ни тѣмь҆ бꙑстъ довьль҆но тъчь҆ѭ҄ поо҄уштениѥ҆· пон҄еже не сь҆де и҅дошꙙ къ продаѭ҄штии҅мъ· нъ тамо ни богатоуо҄умоу· и҅же толь҆ма чловѣколюбь҆цъ бꙑстъ· ꙗ҅коже и҅ ꙁа приклоучь҆шꙙѧ҅ сꙙ ѥ҅моу пешти· и҅же бо прѣдъ вратꙑ лежꙙштаа҅го миноуѧ҆· и҅х꙽же ни видовалъ и҅стръгнѫти хоштетъ бѣдꙑ и҅ родь҆ства· и҅ молитъ поустити нѣкоторꙑѧ҆· и҅же то и҅мъ съкажѫтъ· нъ о҅баче о҅тъ того нич꙽тоже приѧ҆ ꙗ҅коже и҅ сиѧ҆· пон҄еже бо то слꙑшавъше о҅тидошꙙ· приде невѣстьникъ· ти о҅вꙑ готовꙑ с н҄имь҆ вь҆нидошꙙ· о҅вꙑ же вь҆нѣ ꙁатворишꙙ сꙙ по троудѣхъ великꙑи҅хъ по несь҆вѣдь҆нꙑи҅хъ· потѣхъ и҅ тꙙжьцѣи҆ рати о҅нои҆· на ѥ҅стъство бѣсꙙшти сꙙ· и҅ побѣдахъ ѧ҅же сътворишꙙ· и҅ посрамивъшꙙ сꙙ и҅ свѣштамъ о҄угасъшамъ· о҅тъхождаа҅хѫ долоу поник꙽ше ничтоже бо тьмнѣѥ дѣвъста· масла не и҅мѫштоу ѥ҅же ѥ҅стъ милость·

[0829] тако бо и мноꙁи немилостивꙑѧ о҅бꙑкли сѫтъ ть҆мнꙑ нарицати· на кꙑи҆ о҄убо о҄успѣхъ дѣвъста ѥгда невѣстьника не видѣшꙙ· и҅ ни тлъкнѫвъшꙙ о҄успѣшꙙ· Нъ страшь҆ноѥ о҅но слꙑшашꙙ слово· и҅дѣте не вѣдѣ васъ· ѥ҅гда же о҄убо самъ то речетъ· нѣстъ и҅но ничтоже· раꙁвѣ родь҆ства даѥ҅тъ сꙙ и҅ несътрь҆пѣна мѫка· паче родь҆ства то слово лютѣѥ҆· и҅ къ дѣлаѭ҄штии҅мъ беꙁакониѥ҆· рече бь҆дите о҄убо ꙗ҅ко не вѣсте дь҆ни ни часа· Видиши ли коль҆ чꙙсто се поминаѥ҅тъ· потрѣбь҆нѫ покаꙁаѧ милость҆· сѫтъ о҄убо и҅же вь҆се житиѥ҆ своѥ҆ лѣнꙙтъ сꙙ· ѥ҅гда же ли въстꙙжѫтъ сꙙ о҅тъ насъ глагол҄ѫшть҆· ꙗ҅ко въ годъ съмрь҆ть҆нъи҆ о҅ставь҆ѭ҄ трѣбоуѭ҄штии҅мъ· слꙑшꙙтъ словеса си· и҅ да о҄управь҆ꙗѭ҄тъ сꙙ· не бо нъ въ годъ тъ мноꙁи о҅тъпадошꙙ того напрасно въстръжени· ни о҄устрои҅ти· своѥ҅го проштени о҅ н҄емже хотѣа҅хѫ· та о҄убо прить҆ча милости ради речена ѥ҅стъ· ꙗ҅же и҅мѣнии҅мъ бꙑваа҅тъ· а҅ ꙗ҅же по семъ и҅ к тѣмъ· и҅же ни богать҆ствомъ ни словомъ· ни ꙁастѫпомъ ни и҅нѣмь҆ ничимже на о҄успѣхъ ближь҆нюо҄умоу бꙑти хотꙙтъ· нъ вь҆се крꙑѭ҄штемъ· то поч꙽то о҄убо та притча ц꙯рѣ въводитъ о҅нъ же невѣстъника· да навꙑкнеши како приспѣѥ о҅ дѣвицах꙽ и҅матъ х꙯с ѧ҅же сѫштаꙗ раꙁдаваѭ҄тъ то ѥ҅стъ и҅ дѣвь҆ство· тѣмже и҅ паулъ тъ полагаѧ҆ о҄уставъ вешти· непосагъшиꙗ бо печетъ сꙙ о҅ г꙯и рече и҅же на доброо҅браꙁьноѥ· и҅ благоприлежь҆ноѥ къ г꙯и бе съмѫштениꙗ҆· сице молимъ рече· въ лоуцѣ же и҅нако лежитъ талантънаꙗ притъча· се о҄убо решти ѥ҅стъ ꙗ҅ко и҅на се ѥ҅стъ и҅на же оно· въ ѥ҅днои҅ бо о҅тъ ѥ҅дного о҅гавь҆ѥ҅ниꙗ҆· раꙁно бꙑшꙙ присноси о҅тъ ѥ҅дноѧ҆ мнась҆· о҅вь пꙙть о҅въ десꙙть принесоста· тѣмь ни того полоучишꙙ· сь҆де же и҅нако· того ради же и҅ вѣнь҆ць҆ такъ жде· Дь҆вѣ бо прии҅мꙑи҆ дь҆вѣ прида· и҅ и҅же пꙙть҆ такожде· о҅ноуде же пон҄еже о҅тъ тогожде положениꙗ҆· о҅въ множаи҆ и о҅въ же хоуждеи҆ приносъ покаꙁаста· да вь҆ лѣпотѫ и҅ на триꙁнахъ не тъчь҆но прии҅мета· Виждъ же ѥ҅го вь҆сьжде не вь҆скорѣ въстꙙꙁаѭ҄шта· не бо нъ и҅ о҅ виноградѣ о҅тъда дѣлател҄емъ и҅ о҅тиде·

[0830] и҅ сь҆де вь҆вѣривъ о҅тиде· да о҄увѣси ѥ҅го длъготрь҆пѣниѥ҆· мнѣ же мнитъ сꙙ и҅ в꙽станиѥ наꙁнаменоуѭ҄штоу се глаголати· нъ сь҆де не ѥ҅ште дѣлател҄е и҅ виноград꙽ нъ вꙑ ѥ҅сте дѣлател҄е· не бо къ кнꙙꙁемъ тъчь҆ѭ҄ и҅ къ жидомъ· нъ къ вь҆сѣмь҆ глагол҄етъ· и҅ о҅ви приносꙙште и҅сповѣдаѭ҄т꙽ доброраꙁоумивѣ и своѥ и҆ владꙑчь҆ско ти о҅въ глагол҄етъ пꙙть҆ талантъ ми да о҅въ же глагол҄етъ то покаꙁаѭ҄ште· ꙗ҅ко и҅ о҅тъ того сѫтъ начꙙтъкъ приѧли дѣлоу и҅ многѫ благодѣть҆· и҅мѣшꙙ и҅ ѥ҅же вь҆сего и҆м꙽ о҅тъ того мь҆нꙙтъ· Ч꙽то о҄убо владꙑка·

[0831] добрѣ рабе благꙑи рече· се бо ѥ҅стъ благааго ѥ҅же ближь҆н҄҄оуо҄умоу съмотрити҆· вѣрь҆нꙑи҆ рабе о҅ малѣ бѣ вѣрьнъ надъ многꙑ тꙙ поставь҆ѭ҄· вь҆ниди вь҆ радость г꙯и своѥго· и҅ вьсе блажениѥ҆ словомъ симъ покаꙁавъ· нъ о҅нъ не тако нъ како·

[0832] вѣдѣхъ ꙗ҅ко жестокъ ѥ҅си чловѣкъ· жь҆н҄ꙙ и҆жде нѣси сѣа҅ль҆· и҅ сьбираѧ҆ и҅жде нѣси расꙑпалъ· и҅ о҄убоꙗ҅вь҆ сꙙ съкрꙑхъ талантъ твои҆· и҅ се и҅маши своѥ҆· Что о҄убо владꙑка· подоба ти бѣ положити сь҆ребро моѥ прѣдъ продаѭ҄штии҅ми· рекше подоба ти бѣ глаголати поо҄устити· сь҆вѣтъ творити· нъ не послоушаѭ҄ть ли· да нѣстъ то до тебе что того ѥ о҄удобѣѥ· чловѣци бо не тако творꙙтъ· нъ того въ ꙁаи҅мъ давъшаа҅го самого· приставꙙтꙑ и҅ вь҆стꙙꙁати· нъ тебѣ подоба бѣ вь҆дати рече· и҅ вьстꙙꙁаниѥ мь҆нѣ о҅ставити· и҅ а҅ꙁъ о҄убо и҅стꙙꙁалъ бимъ съ вь҆ꙁвитиѭ҄· вь҆ꙁвить҆ мѣнꙙ послоушаниꙗ дѣлъ покаꙁаниꙗ҆ тебѣ ѥ҅стъ бꙑло о҄удобѣѥ҆ покаꙁати и҅ сътворити· мнѣ же бѣдь҆ѥ о҅ставити· нъ пон҄еже того не сътвори· вь҆ꙁь҆мѣте рече о҅ть҆ н҄его талан꙽тъ дадите же и҅мѫштоуо҄умꙋ десꙙтъ талантъ· и҅моуштоуо҄умоу бо вь҆сь҆де дастъ сꙙ и҅ и҅ꙁбѫдетъ· о҅тъ не и҅мѫштааго же и҅ ѥ҅же и҅матъ вьꙁь҆метъ сꙙ о҅тъ н҄его· ч꙽то же се ѥ҅стъ ѥ҅же о҄учениꙗ҅ ради даръ словесь҆нꙑ и҅мъ и҅ не приносꙙ ѥ҅го· и҅ дар꙽ погоубь҆ꙗ҅тъ· творꙙи҅ бо спѣшениѥ҆ бол҄иї даръ приѥ҅мь҆ѥ҅тъ· ꙗ҅коже бо о҅нъ ѥ҅же приѧ погоубь҆ꙗ҅ѥ҅тъ· нъ не толика тъштета тъчиѭ҄ праꙁдъноуѭ҄штоуоумоу· нъ несътръпѣтиꙗ мѫка и҅ по мѫцѣ о҅тъвѣтъ многъ хоул҄ъ наплън҄енъ· неклоучимаа҆го бо рече роба въврь҆ꙁѣте въ тъмѫ кромѣшть҆н҄ѫѭ҄· тоу ѥстъ плачъ и҅ скрь҆жетъ ꙁѫбомъ· Видиши ли ꙗ҅ко не тъчь҆ѭ҄ грабꙙи҆ и҅ лихоѥ҅млꙙи҆· ни и҅же ꙁълаꙗ творꙙтъ· нъ и҅же добра не творитъ мѫчитъ сꙙ сетъноѭ҄ мѫкоѭ҄· слꙑшимъ о҄убо словеса си дон҄елиже ѥ҅стъ годъ· прии҅мѣмъ сь҆пасениѥ своѥ҆· прии҅мѣмъ масло вь҆ свѣштꙙ· дѣлаи҅мъ о҅ талантѣ· а҅ште ли о҅блѣнимъ сꙙ и҅ праꙁдь҆ни ходимъ сь҆де· то ник꙽тоже насъ не помилоуѥ҅тъ· тамо а҅ште и҅ много плачемъ сꙙ ꙁа грѣхꙑ· и҅ и҅же скврь҆навꙑ риꙁꙑ и҅мꙑ нич꙽тоже о҄успѣ· о҅тъда о҄убо ѥ҅мꙋже бѣ върѫчено ѥ҅дно таланто· нъ и҅ тако о҅сѫжденъ бꙑстъ· молишꙙ дѣвицꙙ и҅ придошꙙ и҅ тлъкнѫшꙙ· и҅ вь҆се въ поустошъ и҅ беꙁ оума· то о҄убо вѣдѫште· принесѣмъ вь҆се на о҄успѣхъ ближь҆н҄ии҅мъ· таланти бо сь҆де сѫтъ·

[0833] коѥ҅гождо сила· и҅ли въ ꙁастѫпании҆· и҅ли въ и҅мѣнии· и҅ли въ о҄учении҆· и҅ли въ коѥи҆ любо потрѣбѣ· такои҅ жде· никтоже да не глагол҄етъ ꙗ҅ко ѥ҅д꙽но таланто и҅мамъ· и ничтоже не могѫ сътворити· можеши и҅ ѥ҅днѣмъ добро сътворити· не бо ѥ҅си о҅ноѧ҅ въдовꙑ о҄убожаи҆· нѣси петра и҅ їѡ҄а҅нна грѫбл҄ьи҆· и҅же и҅ грѫби и҅ некн҄ижь҆ници бѣшꙙ· нъ о҅баче пон҄еже поо҄уштениѥ҆ покаꙁашꙙ· и҅ на поль҆ꙁѫ о҅бь҆штѫѭ҄ вь҆се творишꙙ· того ради небо приѧшꙙ· нѣстъ бо нич꙽тоже тако б꙯оу любо· ꙗ҅коже ѥ҅же о҅бь҆шта꙽го ради оуспѣха жити· того ради слово нꙑ ѥ҅стъ богъ далъ и҅ рѫцѣ и҅ ноꙁѣ· и҅ тѣлесьнѫѭ҄ моштъ· и҅ о҄умъ и҅ съмꙑслъ· да вь҆се то на наше съпасениѥ· и҅ на вь҆скраи҅н҄ии҅хъ о҄успѣхъ принесѣмъ· не бо на хвалѫ намъ слово и҅ на благодарь҆ствиѥ тъчь҆ѭ҄ трѣбѣ· нъ и҅ на о҄учениѥ о҄успѣшено и҅ на о҄утѣшениѥ҅· а҅ште на то сътворимъ владꙑкꙑ подражали бѫдемъ· а҅ште ли на сѫпротивь҆ноѥ то диꙗ҅вола· пон҄еже бо и҅ петръ ѥ҅гда и҅ сповѣда хс꙯а блажаа҅ше сꙙ· ꙗ҅коже о҅тче и҅ꙁвѣштавъ· ѥ҅гда же ли о҅тъмѣтаа҅ше сꙙ крь҆ста и҅ о҅тъвѣштаваа҅ше сꙙ· въпрѣштаѥ҅мо ѥ҅моу бꙑваа҅ше ꙁѣло· ꙗ҅коже диꙗ҅вол҄е мꙑслꙙштоу· да ѥ҅ли тои҅жде невѣстиѭ҄ речено ѥ҅стъ толико вь҆спрѣштениѥ҆ ѥ҅гда хотꙙште съгрѣшаѥ҅мъ· то како проштениѥ҆ прии҅мемъ· Сице о҄убо нꙑнꙗ глагол҄емъ· да о҅тъсѫдоу бѫдѫтъ ꙗ҅вѣ словеса христосова сѫшта· не бо а҅ште тъчь҆ѭ҄ рекѫ въстани и҅ ходи· ни а҅ште рекѫ тавиѳа въстани· тогда то глагол҄ѫ· нъ мноꙁѣмъ рече а҅ште похоул҄енъ благословь҆ѭ҄· а҅ште пакость҆ прии҅мъ помол҄ѫ сꙙ ꙁа того· прѣжде о҄убо глаголаа҅хъ ꙗ҅ко рѫка ѥ҅стъ ѧ҅ꙁꙑкъ нашъ христосовоу ногоу касаѭ҄шти сꙙ· нꙑнꙗ же вел꙽ми бол҄е глагол҄ѫ· ꙗ҅ко ѧ҅ꙁꙑкъ ѥ҅стъ·

[0834] ѧ҅ꙁꙑкъ нашъ христосова подражаѧ· а҅ште подобь҆но ѥ҅стъ· о҅пасениѥ покажетъ· а҅ште то вѣштаѥ҅мꙑ ѥ҅же о҅нъ хоштетъ· ч꙽то же то ѥ҅стъ ѥ҅же о҅нъ хоштетъ· намъ· да вѣштаѥ҅мъ словеса ꙗ҅же сѫтъ пль҆на тихости·

[0835] и҅ кротости· ꙗ҅коже и҅ тъ глаголаа҅ше глагол҄ꙙ· о҄укарѣѭ҄штии҅мъ ѥ҅го а҅ꙁъ бѣса не и҅мамъ· и҅ пакꙑ а҅ште ꙁь҆лѣ глаголаахъ съвѣдѣтел҄ьствоуи҆ о҅ ꙁь҆лѣ· а҅ште и҅ тꙑ тако глагол҄еши· а҅ште о҄управьѥ҅ниѥ҆ въскраи҅н҄ꙗаго глагол҄еши· прио҅брꙙштеши ѧ҅ꙁꙑкъ подобꙙштъ сꙙ томоу· и҅ се тъ рече б꙯ъ и҅ꙁводꙙи҆ бо чь҆стъноѥ҆ о҅тъ недостои҅нъства· а҅кꙑ о҄уста моꙗ бѫдѫтъ· ѥ҅гда о҄убо ѧ҅ꙁꙑкъ твои҆ а҅кꙑ ѧ҅ꙁꙑкъ бѫдетъ христосовъ· и҅ о҄уста твоꙗ бѫдѫтъ а҅кꙑ о҄уста о҅тча и҅ ст꙯ааго доуха храмъ бѫдеши· каꙗ о҄убо сеи҆ равъна бѫдетъ чь҆сть҆· не бо нъ а҅ште и҅ ꙁлатомъ съставь҆ѥ҅на ти бꙑшꙙ о҄уста бꙑла· и҅ камении҅мъ чь҆стънꙑи҅мь҆нетоль҆ма сꙙ бꙑшꙙ свь҆тѣла· ꙗ҅коже нꙑн҄ꙗ о҄утвариѭ҄ кротость҆ноѭ҄ о҅свѣштаѥ҅ма· что бо о҄устъ любѣѥ не вѣдѫштъ хоулити· нъ благословити· поо҄учаѭ҄штемъ сꙙ· а҅ште ли не можеши благословити клънѫштааго· помль҆чи ти понѣ то о҄управи· и҅ пѫтемь҆ миноуѧ и҅ спѣшꙙ ꙗкоже ѥ҆ подоба· и҅ на то придеши и҅ сътвориши о҄уста така ꙗ҅ка же рѣхомъ и҅ не мь҆ни дръꙁо сѫште реченоѥ҆· чловѣколюбь҆цъ҆ бо ѥ҅стъ владꙑка· и҅ добротꙑ ѥ҅го даръ бꙑваа҅тъ· дръꙁо ѥ҅стъ диꙗ҅вол҄емъ о҄устомъ о҄уподобь҆ѥ҅на и҅мѣти бѣса· пронꙑрива ѧ҅ꙁꙑка сътворити такъ жде· паче же таи҅нъ приѥ҅мь҆ѭ҄штоу сицѣхъ· и҅ тоѧ пль҆ти господь҆нꙙ прио҅бьштаѭ҄штоу сꙙ· Се о҄убо помꙑшл҄ꙗѧ бѫди вь҆ н҄ь по силѣ своѥи҆· ктомоу ти о҄убо ни понѣ вь҆ꙁь҆рѣти такомоу бꙑвъшоу можетъ· не бо нъ поꙁнаѥ҅тъ о҅браꙁъ цѣсарь҆скꙑи҆ и҅ вѣстъ христосова о҅рѫжиꙗ· и҅мже бꙑстъ побѣжденъ· каꙗ҅ же то сѫтъ кротость҆ и҅ тихость҆· не бо нъ ѥ҅гда въ горѣ пристѫпаѭ҄шта ѥ҅го раꙁдраꙁи и҅ протꙙже рѣчь҆· не ꙁнаѥ҅мъ ꙗ҅ко х꙯с ѥ҅стъ нъ словесꙑ тѣми о҄устрѣли того о҅тъ кротости· вь҆ꙁꙙ о҅тъ кротости побѣдѫ· то жде и҅ тꙑ сътвори· а҅ште видиши чловѣка диꙗ҅вола сътворь҆ша сꙙ· и҅ придѫшта к тебѣ· тако жде и҅ тꙑ о҅долѣи҆· далъ ти ѥ҅стъ власть х꙯с· бꙑти вь҆ н҄ь· противѫ силѣ своѥ҅и҆ не о҄убои҅ сꙙ то слꙑшꙙ страхъ бо ѥ҅стъ ѥ҅же вь҆ н҄ь небꙑти· глагол҄и о҄убо такожде вь҆ н҄ь· и҅ бѫдеши въ того такъ· ꙗ҅коже и҅ о҅нъ· того ради бол҄ии҆ ѥ҅стъ· и҅же сице глагол҄етъ и҅ проричетъ· о҅номоу бо о҅тъ дара вь҆се· сь҆де же и҅ троудъ твои҆ и҅ потъ· нао҄учи дѫшѫ тварати ти о҄уста о҄устомъ христосовамъ подобꙙшта сꙙ· можетъ бо то а҅ште хоштетъ творити· вѣстъ хꙑтрость҆ тѫ а҅ште да нѣстъ лѣнива· и҅ како ꙁиждѫтъ сꙙ· така о҄уста рече кꙑи҅ми шарꙑ коѥ҅ѭ҄ вештиѭ҄· не никоѥ҅ѭ҄же ли раꙁвѣ добротоѭ҄ ѥ҅дноѭ҄· и҅ кротостиѭ҄ и҅ сь҆мѣрениѥ҅мъ· Видимꙑ како и҅ диꙗ҅волꙗ творꙙтъ сꙙ о҄уста· да не никакоже сътворимъ тацѣхъ· како о҄убо ꙁиждетъ сꙙ·

[0836] клꙙтвами· хоулами· ꙁаклинаниѥ҅мъ ꙁавистиѭ҄· ѥ҅гда бо то кто бесѣдоуѥ҅тъ· то того ѧ҅ꙁꙑкъ приѥ҅мь҆ѥ҅тъ· како о҄убо проштениѥ҆ прии҅мемъ· паче же какого не подъи҅мемъ мѫчениꙗ҆· пон҄еже ѧ҅ꙁꙑкъ и҅мже съподобь҆ѥ҅ни бꙑхомъ· пль҆ти въкꙋсити господь҆скꙑ· того поꙁь҆римꙑ диꙗ҅вол҄е бесѣдоуѭ҄шта· да о҄убо не поꙁороуи҅м꙽· нъ вь҆сѣмъ спѣшении҅мъ и҅мѣмꙑ сꙙ· ꙗ҅коже нао҄учити господа подражати своѥ҅го· а҅ште бо и҆ накажемꙑ то сь҆ мноꙁѣмь нꙑ о҄убо пь҆вании҅мъ на сѫдишти поставитъ христосовѣ· а҅ште бо не вѣ ник꙽тоже сице глаголати· то и҅ сѫдии҆ ѥ҅го не послоушаѥ҅т꙽·

[0837] ꙗ҅коже бо ѥ҅гда роуминъ сꙑ лоучитъ сꙙ сѫди· не послоушаѥ҅тъ о҅тъвѣштаваѭ҄шта꙽го и҅же не о҄умѣѥ҅тъ тако бесѣдовати· такоже ї х꙯с· а҅ште да не по того о҅браꙁоу глагол҄еши· не послоушаѥ҅тъ тебе ни вънь҆метъ·

[0838] навꙑкнѣмъ о҄убо тако глаголати· ꙗ҅коже ѥ҅стъ о҅бꙑклъ цр꙯ъ нашъ послоушати· поспѣшимꙑ того подражати ѧ҅ꙁꙑка· а҅ште и҅ въ желѣтвѫ въпадеши· блюди да ти не съвратитъ о҄устъ печаль҆ноѥ҆ мѫчениѥ҆· нъ да глагол҄еши а҅кꙑ х꙯с· жалова бо и҅ тъ по лаꙁарѣ и҅ їю҄дѣ· а҅ште бо и҅ въ боꙗ҅ꙁн꙽·

[0839] въпадеши· въспꙑтаи и҅ тꙑ тако глаголати пакꙑ ꙗ҅коже и҅ тъ· въпаде бо и҅ тъ въ страхъ тебе ради по словесъноуо҄умоу строю҄·

[0840] рь҆ци и҅ тꙑ о҅баче не ꙗ҅коже а҅ꙁъ хоштѫ· нъ ꙗ҅коже тꙑ· а҅ште и҅ плачеши просль҆ꙁи тихо· ꙗ҅коже и҅ тъ· а҅ште и҅ въ напасти въпадеши·

[0841] не бо нъ и҅ въ напастехъ бꙑваѥ҆· и҅ печаль҆нъ и глагол҄етъ· прискръбь҆на ѥ҅стъ доуша моꙗ҆ до сьмрь҆ти· и҅ вь҆сꙙ ти о҄укаꙁꙑ дастъ· да храниши тꙑ мѣрꙑ· и҅ данааго ти правь҆ѥ҅ниꙗ раскаꙁиши· сице въꙁможеши о҄уста и҅мѣти· подобь҆на о҅ного о҄устомъ· сице по ꙁеми ходꙙ горѣ сѣдꙙштааго ѧ҅ꙁꙑкъ нꙑ покажеши· подобь҆нꙑ мѣрꙑ хранꙙ ѥ҅же въ скрь҆би въ гнѣвѣ· въ желѣтвѣ въ троудѣ·

[0842] колико ѥ҅стъ въ васъ помꙑшлꙗѭ҄ште ѥ҅го о҅браꙁъ видѣти· тъчь҆ѭ҄ нъ і бꙑти вь҆ н҄ь моштъно ѥ҅стъ а҅ште подвижемъ сꙙ· не о҅тътꙙꙁаи҅мъ сꙙ о҄убо· не толь҆ма приѥ҅мь҆ѥ҅тъ о҄уста пророчь҆ска· ꙗ҅коже кротъкꙑи҅хъ и҅ тихꙑи҅хъ чловѣкъ· мноꙁи бо ми рекѫтъ рече· и҅менемь твои҅мъ прорицахомъ· и҅ рекѫ и҅ мъ не вѣдѣ васъ· мѡ҄усии҅но же пон҄еже кротъкъ бѣ и҅ тихъ· чловѣкъ бо мѡӱсии рече· кротчаи҆ паче вь҆сѣхъ чловѣкъ· и҅же на ꙁеми· тако приѥ҅млꙗа҅ше сꙙ и҅ любь҆ꙗ҅ше· ꙗ҅коже решти лицемъ къ лицоу· и҅ о҄устꙑ къ о҄устомъ глаголаа҅ше· ꙗ҅коже дроугъ къ своѥ҅моу дроугоу· не ꙁапрѣштаѥ҅ши ли нꙑнꙗ бѣсомъ· нъ ꙁапрѣтиши тъгда родь҆ствꙋ о҅гн҄ьноуо҄умоу· а҅ште и҅маши о҄устомъ х꙯совомъ о҄уста подобьна· въспрѣтиши беꙁдь҆нѣ о҅гн҄ьнѣи҅· и҅ речеши о҄умль҆кни о҅брати сꙙ· и҅ съ мноꙁѣмъ п꙽вании҅мъ на небо вь҆ꙁидеши· и҅ насꙑтиши сꙙ цѣсарь҆ства· ѥ҅гоже бѫди вь҆сѣмъ намъ полоучити· благодѣтиѭ҄ и҅ чловѣколюбиѥ҅мъ г꙯а нашего їс꙯а хс꙯а· с н҄имже о҅т꙽цоу слава коуп꙽но съ свꙙтꙑи҅мъ дх꙯омь҆· вь҆ вѣкꙑ вѣкомь а҅мин ⁘

[0843]  їѡ҄а҅н꙽на а҅рхие҅п꙯па ꙁлатоо҄устааго слово въ великꙑи҆ въторникъ· и҅ о҅ събрании҆ съборъ на г꙯а· и҅ г꙯лаахѫ что сътворимъ ⁘ Приподобꙙтъ сꙙ цръквьнии҆ кръмьѥ҅ници·

[0844] дѣтехъ и҅же млѣко по вь҆сꙙ дь҆ни· пишти себѣ о҅тъ матера съса съсѫтъ и҅ присно просꙙтъ· приподобихомъ же и҅ мꙑ сꙙ матери о҄убоꙁѣи҆· не и҅мѫшти гладомь҆ млѣка· нъ въспрꙙтавъшѫ млѣчънꙑи҅мъ пѫти· и҅ ꙗ҅ко а҅ште кто видитъ матере чꙙдолюбѫ млѣка не и҅мѫштѫ· и҅ своѥ҆ чꙙдо видꙙшти плачѫште· и҅ подадѫштѫ съсъ· да не надои҆ дѣтишта· нъ да о҅тъ плача о҄уставитъ· тако же и҅ насъ видите· страждѫштъ то жде· и҅ творꙙштъ тако жде· не бо нъ и҅ мꙑ видꙙште новꙑи҆ съборъ· цръквънꙑѧ҆ дѣти о҅крь҆сть҆ стоѧ҅штꙙ· и҅ чаѭ҄ште словесънаа҅го беꙁ ль҆сти млѣка словеси· съ о҄ума своѥ҅го даѥ҅мъ· не да накръмимꙑ и҅хъ· о҄убоꙁи бо ѥсмъ и҅ ништи словесꙑ· нъ да любь҆ве и҅ ꙁнои҆ прѣставимъ· Нъ и҅дѣте вь҆ꙁлюбь҆ѥ҅нии҆ къ е҅уа҅гг҄елии҅скоу проповѣданию҄ притечемъ· да видимъ ѥ҅же на господа жидове творꙙтъ лаа҅ниѥ· събрашꙙ бо рече жидове съборъ· и҅ глаголаа҅хѫ что сътворимъ· се намъ е҅уа҅гг҄елистъ їѡ҄а҅ннъ нꙑнꙗ бесѣдова· а҅ште бо и҅ о҄устꙑ намъ нꙑнꙗ не бесѣдоуѥ· о҅баче доухомъ въ стоѧ҅штии҅хъ слоухꙑ вь҆пиѥтъ· събрашꙙ бо рече съборъ и҅ глаголаа҅хѫ что сътворим꙽ добро събърашꙙ· нъ ꙁълъ съборъ· не на любь҆ве нъ на сваръ· не на миръ и҅дѫште нъ на рать҆ о҅стрꙙште сꙙ· събрашꙙ съборъ да не бога славꙙтъ· нъ да христосоу бечь҆стиѥ сътворꙙт꙽·

[0845] събърашꙙ съборъ да не вѣрѫ съꙁиждѫтъ· нъ да ѫ҅гълънꙑи камень҆ сънорꙙтъ· събрашꙙ съборъ да не погꙑбъшꙙѧ о҅вь҆цꙙ въ породѣ ꙁатворꙙтъ· нъ да пастоуха о҄убивъше паствѫ ражденѫтъ· събърашꙙ съборъ· да не а҅кꙑ снѣгъ сиꙗ҅ѭ҄штааго сꙙ бисъра прии҅мѫтъ· нъ да свѣтълꙑи҆ камень҆ ꙗ҅коже мь҆нѣшꙙ·

[0846] невѣрь҆ствии҅мъ о҅тъмꙙтъ· събърашꙙ съборъ· да не о҅тъ винограда сладъкоѥ҆ о҅бь҆ѥ҅мь҆ѭ҄тъ гроꙁновиѥ҆· нъ да и҅стинънꙑи҆ виноград꙽ на дѫбоу кръста раꙁбивъше· себѣ си лоꙁѫ пагоубꙑ сътворꙙтъ· намъ же лоꙁѫ съпасени҆а҅ о҄уготовꙙтъ· ҆Ѡ съборе диꙗ҅воломъ на христоса събъранꙑи҆· ҆Ѡ сьвѣте ꙁълоби и҅спльн҄енъ· ҆Ѡ съборе влъкъ паче кръвиѭ҄ питомомъ· некли чловѣкомъ богонось҆цемъ· ч꙽то глагол҄ѫ о҅ вль҆цѣхъ некротъкꙑи҅хъ· нъ и҅ ль҆въ некротъкꙑи҅хъ горь҆шии҆· ль҆ви бо даниїла ничсоже не видѣвъше ꙁнамениꙗ҆· нъ мѫжа видѣвъше и҅ добрости ѥ҅го· почътъше о҄уста своꙗ о҅бꙙꙁашꙙ· ҅А жидове толика и҅ такова чоудеса видѣвъше· паче о҅тъ ꙁависти на о҄убии҅ство притварѣа҅хѫ сꙙ· ч꙽то же глагола꙽хѫ· ч꙽то сътворимъ· ѥ҅ша и҅ не събрали събора· ѥ҅ша и҅ сице не бесѣдовали· ꙗ҅роу тоу грѣховь҆нѣи ꙁълоби прѣсталъ коньцъ· нъ събрашꙙ съборъ и҅ глаголаа҅хѫ что сътворимъ·

[0847] ѡ҄ гнѫсь҆ноѥ҆ питаноѥ҆ о҄устроѥ҅ниѥ҆· ѡ҄ стенаниѥ и҅ жел҄е· ꙁавистиѭ҄ бꙑваѭ҄штиꙗ҆· ѡ҄ плачоу и҅ бь҆ѥ҅нию҄ не на добро бꙑваѭ҄штоу· ни рах҄ии҅л҄ь плачѫшти чꙙдъ свои҅хъ сице въстена· что сътворимъ· ѥ҅гда бѣ небогъмъ радовати сꙙ· ѥ҅гда бѣ веселити сꙙ·

[0848] и҅ дь҆нь҆ славь҆нъ творити· ꙗ҅ко мрь҆твии҆ въскръсошꙙ· ꙗ҅ко жиꙁнь҆ ꙗ҅ви сꙙ· ꙗ҅ко съмрь҆ть҆ раꙁорена бꙑстъ· ꙗ҅ко бѣсовъ множь҆ство пропꙙто бꙑстъ· ꙗ҅ко чловѣчь҆ство проштено бꙑстъ· ꙗ҅ко мрь҆твꙑи҅мъ въскрьсениѥ вь҆сѣмъ проповѣдано бꙑстъ· нꙑн҄ꙗ же о҅ селицѣ добрѣ не радоуѭ҄тъ сꙙ· но плачѫтъ сꙙ· и҅ толика добра винь҆ника погоубити мꙑслꙙтъ· и҅ глагол҄ѫтъ ч꙽то сътворимъ·

[0849] не и҅ного бѣ нич꙽соже и҅ꙁвѣштати· нъ тъчь҆ѭ҄ ꙗ҅ко покаꙗ҅въше сꙙ о҅братимъ· и҅ томоу припадъше вѣроуи҅мъ· ч꙽то бо бꙑшꙙ и҅но глаголали покаꙗ҅въше сꙙ· нъ се ч꙽то сътворимъ ꙗ҅ко ꙁавѣтъ божии҆ прѣстѫпихомъ· ꙗко ꙁакона данааго намъ не съхранихомъ· ѥ҅же глагол҄етъ намъ· Пророка въставитъ вамъ г꙯ъ б꙯ъ о҅тъ братиѧ вашеѧ҆ а҅кꙑ мене· того послоушаи҅те о҅ всемъ ѥ҅же ꙁаповѣстъ вамъ· нꙑнꙗ же не на покаа҅ниꙗ глагол҄ѫтъ ч꙽то сътворимъ· нъ что сътворимъ·како како о҄уморимъ правь҆дивааго·

[0850] ѡ҄ и҅ꙁдраи҅лю беꙁ оума и· и҅ ли того не слоуша· невинь҆на и҅ ненеправь҆дь҆на не о҄убии҆· не гонѣшꙙ ти хъ пророкъ крь҆ви·

[0851] ѧ҅же и҅ досели кричꙙтъ къ богоу· о҅ть҆ н҄его мьштениꙗ чаѭ҄ште· нъ и҅ нꙑнꙗ о҅нꙑ кръви приложивъ· беꙁ винꙑ правь҆дивааго крь҆вь҆ пролиꙗти хотꙙ· глагол҄еши ч꙽то сътворим꙽·

[0852] ѡ҄ веле о҄умъ беꙁ оума и҅ сь҆вѣтъ· и҅ несьвѣштаниꙗ пль҆ть· четврь҆тодьнънꙑи҆ о҅жи мрь҆твъ бꙑвъ· и҅ ѫ҅ꙁꙑ грѣховь҆нꙑи҅хъ растрь҆ꙁаа҅хѫ сꙙ· а҅ о҅ни лѫками на о҄убиѥ҅ниѥ҅ на н҄ь творахѫ сꙙ· ѥ҅гда и҅мъ бѣ лѣпо о҅бративъше слово глаголати· ч꙽то сътворимъ ꙗ҅ко ст꙯ааго о҄укорихомъ· ꙗ҅ко божию сꙑноу вѣрꙑ не ѧ҅хомъ· что сътворимъ· пѣготивꙑмъ пѣготꙑ а҅кꙑ лопатоѭ҄ словесемь҆ сь҆брꙑса ти томоу вѣрꙑ не ѧ҅хомъ· слѣпꙑ родивъшꙙ сꙙ тѣмь҆ проꙁь҆рѣвъшꙙ видѣхомъ· и҅ томоу вѣрꙑ не ѧ҅хомъ҆· ч꙽то сътворимъ пꙙтиѭ҄ хлѣбъ пꙙть҆ тꙑсѫштъ насꙑтивъшꙋ въ поустꙑн҄и· ти томоу вѣрꙑ не ѧ҅хомь҆· ч꙽то сътворимъ и҅сточникъ крь҆ви подрагомъ риꙁънꙑи҅мъ и҅цѣли томоу вѣрꙑ не ѧ҅хомь҆· что сътворимъ раслабь҆ѥ҅наа҅го на о҅дрѣ носима· три десꙙти и҅ о҅смь҆ лѣтъ· коуп꙽но съ жиꙁниѭ сице недѫгꙑ и҅мѣѭ҄шта· словесемь҆ и҅цѣли· ти томоу вѣрꙑ не ѧ҅хомъ· ч꙽то сътворимъ· по мороу ѥ҅го и҅дѫшта а҅кꙑ по ꙁеми видѣхомъ· ҅И великꙑи҅хъ вѣтръ вѣа҅ниꙗ· и҅ мꙙтежꙙ великꙑ· доухомъ рѫкꙑ о҄уставивъшꙙ и҅ томоу вѣрꙑ не ѧ҅хомь҆· нъ глаголаахѫ что сътворимъ· не на покаꙗ҅ниѥ нъ на ꙁълодѣꙗ҅ниѥ· н҄ива и҅х꙽ мрьтвꙑѧ живꙑ а҅кꙑ класꙑ красънꙑѧ и҅ ꙁь҆рѣлꙑ бес троуда и҅ꙁь҆расти· а҅ о҅ни стенаахѫ· и҅ли ѥ҅же сѣа҅сте ѡ҄ жидове· того не пожꙙсте· и҅ли кто о҅тъ васъ прии҅мъ господа сътѫжи си· чсо и҅стъштивь҆ше сꙙ плачете сꙙ· въс чъто мь҆стити хоштете богови· почто мрь҆твꙑи҅мъ о҅жити ставь҆ꙗ҅ѥте ꙁавистиѭ҄ женоми· почто вѣчнꙑѧ капл҄ꙙ медомъ текѫштааго и҅сточника раꙁорити хоштете· да жꙙждѫштии не пь҆ѭ҄тъ· почто воли вашꙙ и҅ꙁбиваѥ҅те· врача и҅хъ о҄уморити хотꙙште· нъ семоу вьсемоу вина ꙁълаꙗ ꙁависть҆· Ѡ ꙁависти· о҄убои҅ствоу родителю· диꙗ҅волꙗ о҅брѣтѣл҄ь· сь҆мрьти старѣи҅шино· ѡ҄ ꙁависти ꙗ҅же не тобоѭ҄ ꙁависть҆ливꙑмъ жити дастъ· и҅ їмѣѭ҄штии҅хъ тꙙ велми мѫчꙙште· ѡ҄ ꙁависти люб꙽ви вражда· мироу сѫпостатъ· ѡ҄ ꙁависти бѣсомъ о҄удворь҆ниче· диꙗ҅вол҄е попъраниѥ҆· тъмь҆нꙑи҆ цвѣте· по тебѣ пасомии҆· їсоухристосово о҄убитиѥ мꙑслꙙтъ· тꙑ и҅спръва а҅дамоу въ породѣ въꙁавидѣ· и҅ сладъкꙑѧ сласти въкоусивъша· горь҆цѣ сь҆мрьти прѣдастъ ѥ҅го съмрьти бо не бѣ мироу· нъ тꙑ ꙁависти породи сь҆мрь҆т꙽·

[0853] послоухоуѥ҅тъ ми мѫдрости слово глагол҄етъ ꙗ҅ко богъ съмрьти не сътвори· ни красоуѥ҅тъ сꙙ пагоубѣ жиꙁи· нъ ꙁавистиѭ҄ диꙗ҅вол҄ѫ сь҆мрьть҆ вь҆ниде вь҆ миръ· тꙑ каи҅нꙗ братоо҄убии҅ства бѣлꙑѧ҆ риꙁꙑ съвлѣче· и҅ лѫкавь҆ствиꙗ о҄убиѥ҅нию҄ ножъ҆ нао҆стри· и҅ того о҄убити нао҄учи· и҅ тоу а҅биѥ҆ небогоу трепетати сътвори· тꙑ фараѡ҄соу въ срь҆дци витавъ· новорожденꙑѧ҆ жидовъскꙑ дѣти а҅кꙑ трѣвѣ о҄увꙙнѫти сътвори ти тебѣ о҅ ꙁависти ѥ҅лико добротвори· и҅ ч꙽то паче на добротворꙙштааго подвижеши сꙙ·

[0854] а҅кꙑ сао҄улъ даудомъ помагаѧ· а҅ тобоѭ҄ поспѣшаѥ҅мъ· паче сꙙ на ꙁависть҆ строꙗ҅ꙗ҅ше· тебе и҅мѣѭ҄ште и҅ ꙗ҅ковл҄и о҅троци· драга꙽го и҅ мѫдрааго їѡ҄сифа· въ ть҆мнꙑи҆ е҅гоуп꙽тъ поустишꙙ· и҅ слободьнааго а҅кꙑ роба продашꙙ· а҅ и҅ нꙑ сънъ и҅хъ о҄устраши· свꙙтое бо и҅мꙙ покаꙁа христосовоуо҄умоу о҅браꙁоу бꙑти· ѥ҅д꙽нѣми бо на десꙙте ꙁвѣꙁдъ кланꙗхѫ сꙙ ѥ҅моу· ѥ҅лма їю҄да прѣдавꙑ христоса о҄удави сꙙ· мꙑ же о҄убо о҄убѣжавъше сь҆мрь҆ти родителꙗ ꙁависти· въставъше въславимъ надъ вь҆сѣми сѫштааго б꙯а·

[0855] о҅ христосѣ їсоусѣ бога нашего· нꙑнꙗ и҅ присно и҅ вь҆ вѣкꙑ вѣкомъ а҅минъ ⁘  їѡ̑а҅нна а҅рхие҅пискоупа ꙁлатоо̑устааго слово о҅ блѫд꙽ници· вь҆ великѫѭ̑ срѣдѫ къ пастѣ ⁘

[0856] На вь҆сѣко врѣмꙙ добро и҅ съпасно покаа҅ниѥ· дръжꙙштиимъ҆ сꙙ ѥ҅го· вь҆ сиѧ же паче а҅лчьбънꙑѧ дь҆ни· на о̑успѣхъ бꙑваатъ вь҆сѣмъ чловѣкомь· текѫштиїмъ на рѫцѣ ѥ҅моу· нꙑнꙗ о̑убо нашꙙ доушꙙ· тꙙжь҆кѫѭ̑ пль҆ть҆· а҅кꙑ велико брѣмꙙ съвръгъш· о̑удобь҆ перѫтъ къ творьцоу и҅ владꙑцѣ· и҆ свои҅ми грѣхꙑ сами сꙙ о̑увѣштаваѭ̑тъ· и҅ съгрѣшении҅мъ простꙑн҄ꙙ просꙙтъ· о҅тъ чловѣколюбь҆ца сѫдиѧ҆· благоврѣменьно о̑убо намъ· вьвести покаанию̑ о̑учителꙗ· блѫдницѫ о҅нѫ· ꙗ҅же о҅бꙙ чистѣи҆ ноꙁѣ владꙑцѣ хо꙯у· ꙗ҅же ꙁаглади кроплꙗми слъꙁъ· написание ꙁълꙑ жиꙁни· ѭ̑же помиловавъ очисти· и҅ о̑уштедривъ о҅мꙑ· Вь҆ꙁидѣмь о̑убо къ е҅уа҅гг҄елии҅скоу съкаꙁанию̑· да и҅ христосово чловѣколюбь҆ство видимъ· и женъскоу пристѫпь҆ѥ҅нию̑ въсчоудимъ сꙙ· и҅ навꙑкнѣмъ҆ о҅тъ н҄еѧ· тако и҅ мꙑ длъжь҆ни ѥ҅смъ грѣшь҆нии· притешти къ и҅ꙁбавителю·

[0857] и҅ въꙁъмати о҅тъ н҄его непогон҄ениѥ грѣховъ нашихъ· моли нѣк꙽то фарисеи г꙯а да ꙗ҅стъ сь҆ н҄имъ и҅ вь҆лѣꙁъ въ домъ фарисеѡ̑въ вьꙁлеже· видиши ли съшествиꙗ о̑ужасть҆·

[0858] видиши ли божиꙗ строꙗ҆ таи҅ноѥ· видиши ли чловѣколюбь҆ства лихотъкъ· даѧи҆ пиштѫ вьсеи пль҆ти· и҅ ꙁъванъ на о҅бѣдъ робомъ свои҅мъ· не подраживъ сꙙ приде к н҄емоу· да ꙁъваниѥ҅мъ покажетъ своѥ҅го съшь҆ствиꙗ вꙑсотѫ· и҅ въ фарисеи҅нѫ хлѣвинѫ приде а҅кꙑ чловѣкъ· вьсе мѣсто и҅спль҆нꙗѧ҅и҆· да и҅ божии҆ строи҆ и҅ чловѣколюбь҆ствиѥ҆ покажетъ· ҅И се жена въ градѣ ꙗ҅же бѣ грѣшь҆ніца· раꙁоумѣвъши ꙗ҅ко вь҆ꙁлежитъ въ домоу фарисеѡ̑вѣ· принесъши сть҆клѣницѫ благовон҄ьнꙑ масти· и҅ ставши ꙁади при ногоу ѥ҅го· плачѫшти сꙙ начꙙтъ мочити ноꙁѣ ѥ҅го сль҆ꙁами· и҅ власꙑ главꙑ своѥ҅ѧ҆ о҅тираа҅ше· и҅ о҅блобꙑꙁаа҅ше ноꙁѣ ѥ҅го и҅ маꙁаа҅ше муромь҆· ничсоже глагол҄ѫшти ꙗ҅вѣ к н҄емоу· боꙗ҅а҅ше бо сꙙ ѥ҅да како слово нѣкоѥ҆ скврь҆нь҆но· о҅тъ грѣшь҆ною̑ о̑усть҆ноу ѥ҅ѧ҆ и҅ꙁлѣꙁъ· двигнетъ на н҄ѫ гнѣвомъ сѫди· нъ мльчꙙшти молитвѫ творꙗа҅ше· и҅ срь҆дцемь҆ ѥ҅днѣмь и҅сповѣданиѥ творꙙшти· моль҆бѫ приношаа҅ше ѥ҅д꙽номоу срь҆дь҆чь҆наꙗ҆ вѣдѫштоуо̑умоу владꙑцѣ· и҅ к꙽ н҄емоу а҅кꙑ къ чловѣколюбь҆цоу въ о̑умѣ вь҆пиꙗ҅ше· дръꙁохъ пристѫпити к тебѣ господи· твоѥ҅ѧ дѣлꙗ матере и҅ дѣвицꙙ· ꙗ҅коже тꙑ ѥ҅динъ вѣси творь҆цъ и҅ богъ· тоо̑убо дѣл҄ьма твоѥ҅ѧ беспосагаѧ матере и҅ дѣвицꙙ· милоуи҅ мꙙ блѫдницѫ· даждъ ми мои҅хъ съгрѣшении҆ проштениѥ· о҅ноѧ҆ дѣл҄ьма дѣвъства· моѥ блѫждениѥ прости· помилоуи мꙙ чловѣколюбь҆че плачѫштѫ· ѥ҅ѧ҅же сь лѣпотꙑ ненавидѣа҅ше смѣѭ̑штꙙ сꙙ ꙁь҆лѣ· помилоуи҆ стен҄ѫштѫ вь҆сеѭ̑ доушеѭ̑· ѥ҅ѧ҅же сь҆ лѣпотꙑ отвраштаашесꙙо̑утварѣѭ̑штѧ си тѣло·

[0859] на пагоубѫ и҅ прѣль҆штениѥ многомъ· милоуи пленицꙙ ѧ҅же бѣ самъ сътворилъ на лѣпотѫ моѥи главѣ· а҅ а҅ꙁъ ѧ на пагоубѫ своѥ҅и доуши о̑утварѣ꙽хъ· прии҅ми муро се ꙗ҅ко муро небесъноѥ· ти покрꙑи҅ ми жиꙁни скврьнѫ· прии҅ми муро се ти доуховь҆ноѥ҆ таи҅но ми подаждъ· и҅сточ꙽ниче добрꙑи҆х꙽·

[0860] мене о҅скврь҆н҄ьшѫ сꙙ о҅мꙑи҆· врачоу вь҆семогꙑи҆· и҅цѣли многꙑ о҅тъ диꙗ҅вола пріи҅м꙽шѫ ранꙑ· о҅строужи ми доушꙙ грѣховънꙑѧ пѣготꙑ· ꙗ҅коже о҅строуга вѣрнааго пѣготива прокоудѫ тѣлеси· и҅соуши мои҅хъ беꙁаконии҆ и҅сточьникъ· ꙗ҅коже и҅соуши подрагомъ крьвоточꙙштии҆ рѣкꙑ· помилоуи҅ мꙙ господи сꙑноу давꙑдов· ꙗ҅коже помилова о҅нѫ хананеѭ̑· не того родоу сѫштѫ нъ вѣрь҆нѫ· Сице блѫдници вѣрьно таи҆ въ доуши· дѣл꙽ница молꙙшти съ сль҆ꙁами· чоуждаа҅хѫ сꙙ вь҆си трь҆пѣнию̑ и҅соусовоу· видꙙште и кротъко трь҆пꙙшта· лобъꙁаниꙗ блѫдьничь҆ска·

[0861] и҅ дрьжаниꙗ рѫкоу грѣшь҆ноу· фарисеи҅ же ꙁъвавꙑи҆ ѥ҅го на о҅бѣдъ· таи҆ въ доушь҆нѣѣмь҆ си дѣль҆ницѣ хоуль҆нꙑ коваа҅ше на н҄ь мꙑсли· и҅ съпаса чловѣколюбь҆ствиѥ· а҅кꙑ невѣсть҆ ꙁълотворѣаше глагол҄ꙙ вь҆ себѣ си· сии а҅ бꙑ бꙑлъ пророкъ раꙁоумѣлъ бꙑ· кака ѥ҅стъ прикасаѭ̑штиꙗ҅ сꙙ ѥ҅мъ· ꙗ҅ко грѣшница ѥ҅стъ· нечловѣчь҆скъ бъшь҆ѭ̑ и҅ слѣпъ фарисеѡ̑въ съмꙑслъ· нъ что к н҄емоу рече благꙑи҆ благодѣтел҄ь· симѡне симѡне и҅мамъ ти нѣчто решти· слꙑшахъ и҅хъже не и҅ꙁ꙽вѣшта словесъ· раꙁоумѣхъ твоѧ доушꙙ мꙑсли· вѣдѣ ѥ҅же на о̑умѣ помꙑсли на мꙙ· да того дѣл꙽ма ничтоже тебѣ не и҅ꙁвѣштавшоу· ꙗ҅вѣ о҅тъвѣштаѭ̑· да о҅тъ моѥ҅го о҅ть҆вѣштаниꙗ҆· о̑увѣси моѥ҅го божь҆ства крѣпость҆· да о҅тъ мои҅хъ словесъ раꙁоумѣѥ҅ши ꙗ҅ко творь҆цъ ѥ҅смъ доушам꙽ и҅ срь҆дь҆цемъ сь҆вѣдѣтел҄ь· а҅ште бо пророка мꙙ хоштеши нарицати· и҅ли творь҆ца пророкомь҆· видимааго тобоѭ̑ а҅кꙑ чловѣка· ꙗ҅коже хоштеши тако вѣроуи҆·

[0862] Симѡне симѡне и҅мамъ ти нѣто решти· дъва дль҆жника бѣа҅ста· давъшꙋ ꙁаим꙽ нѣкомоу· ѥ҅динъ длъжь҆нъ пꙙтиѭ̑ сътъ сь҆ребрь҆никъ· а҅ дроугꙑи пꙙтиѭ̑ десꙙтъ·

[0863] не и҅мѫштема же и҅ма въꙁдати· о҅бѣма о҅тъда· которꙑи ѥ҅ю̑ паче вь҆ꙁлюбитꙑ и҆· о҅тъвѣштавъ же симѡ̑нъ рече· мь҆н҄ѫ о̑убо ꙗ҅ко ѥ҅моуже множаѥ о҅тъданиꙗ҆· рече к н҄емоу съпасъ· прѣмь҆ сѫдилъ ѥ҅сі· и҅ тꙑ длъжънъ ми ѥ҅си въ своѥ҅и҆ жиꙁни многꙑ дль҆гꙑ· и҅ тебе праштаѭ̑ ꙗ҅коже и҅ сиѭ̑· жить҆нꙑи҅хъ съгрѣшении҆· и҅ тебе ꙁъвавъша мꙙ тоу а҆биѥ послоушахъ· и҅ подъ ѥ҅динѣмъ кровомь҆ бꙑхъ· и҅ на ѥ҅д꙽нои ꙗ҅ди не а҅кꙑ ништъ· и҅ли скѫдость҆ и҅мѣѧ брашь҆на· нъ а҅кꙑ богатъ сꙑ милость҆ми· приходꙙштии҅хъ покаа҅ниѥ строѧ· и҅ сихъ грѣхъ праштаѧ· почто клевештеши о҅ моѥмъ съшествии· почто ли ꙁълобиши моѥ чловѣколюбь҆ствиѥ· ѥ҅гоже прѣжде тꙑ сꙙ насꙑти· почто много ꙋ҅ и҅нѣхъ рѣчноуѥ҅ши·

[0864] о̑у мене чистинꙑ· ѫ҅же а҅ште ти покажѫ нꙑнꙗ· не соул҄е ти ѥ҅стъ· почто мѣриши моѭ̑ добротѫ· ѥ҅ѧ҅же ти по скѫдоу бꙑстъ·

[0865] и҅ о҅бративъ сꙙ къ женѣ симонови рече· видиши ли сиѭ̑ женѫ· ҆ Ѡ чловѣколюбь҆ствиꙗ҆ многа вꙑсота· ѡ̑ трь҆пѣниꙗ непрѣи҅домоѥ множь҆ство· сѫштѫѭ̑ блѫдь҆ницѫ не въꙁъва блѫдиницеѭ̑ нъ женоѭ̑· кротъко бесѣдоуѧ҆ съкрꙑ неприꙗ҅ꙁнина дѣлесе и҅мꙙ· ти о҅бь҆штеѥ ѥ҅сть҆ствоу нарече и҅мꙙ· видиши ли сь҆ѭ̑ женѫ· ѭ̑же видѣхъ прѣжде божь҆ства о҅чима· ꙗ҅же неꙁъвана приде къ намъ· ꙗ҅же прь҆воѥ бесрамиѥ сътвори· бесрамиѥ добро·

[0866] ꙗ҅же вь҆ лѣпо врѣмꙙ· жиꙁнь҆ноѥ покаꙁа бесрамиѥ҆· ѭ̑же тꙑ о҅глагола по н҄еже приде къ жиꙁни· и҅ не дрь҆ꙁнѫвъши а҅кꙑ беꙁ лица прѣдь҆ лицемъ стати· нъ ꙁади криѭ̑шти сꙙ· и҅ прь҆вѫѭ̑ жиꙁниѭ̑ себѣ си о҅бличениѥ҆ бꙑваѭ̑шти· Вънидохъ въ домъ твои҆· водꙑ на ноꙁѣ ми не пода· а҅ си сльꙁами намочи ноꙁѣ и҅ власꙑ главꙑ си о҅ть҆ре· ѥ҅ю̑же не о҅мочи ногоу вль҆нами море· си сль҆ꙁами о҅мочи· и҆ лобꙑꙁании҆ молить· коли ѥ҅си видѣлъ сице женѫ· своѧ власꙑ брꙑсало сътворь· ꙗ҅коже си мои҅ма ногама сътвори· цѣлованиꙗ҅ ми не да· а҅цѣ прѣмь҆дивъ сꙑ· ꙁъвавъ нꙑ на о҅бѣдъ· прѣжде и҅ꙁлѣсти ти цѣловати мꙙ· и҅ чь҆сть҆ вь҆ вь҆сѣхъ сътворити Нъ тꙑ сего не сътвори· нъ си по кои҆ вь҆лѣꙁе въ домъ твои҆· не прѣста лобꙑꙁаѭ̑шти ноꙁѣ мои҆· Виждъ ѥ҅ѧ҆ несꙑтѫѭ̑ любьве· ти о̑умꙙчи си хоулол҄юбивꙑи о̑умъ· вь҆ꙁь҆ри на н҄ѫ и҅ съмотри ѭ̑ плачѫштѫ· да и҅ тꙑ въꙁлюбиши ѥ҅ѧже вь҆ꙁненавидѣ беꙁ оума· масломъ главꙑ ми не помаꙁа· а҅ си муромь ноꙁѣ ми помаꙁа· ѥ҅гожедѣлꙗ глагол҄ѫ ти· о҅тъпоуштаѭ̑тъ сꙙ грѣси ѥ҅и҆ мноꙁии҆· томоу богови нашемоу слава и҅ дръжава съ о҅т꙽цемь и҅ съ свꙙтꙑмъ доухомь҆· нꙑнꙗ и҅ присно и҅ вь҆ вѣкꙑ вѣкомъ а҅мин ⁘

[0867]   їѡ̑а҅нна а҅рхие҅п꙯па ꙁлатоо̑устааго слово вь҆ великѫ срѣдѫ· о҅ ꙁависти ѥ҅же въ е҅уа҅гг҄елии҆ речено· и҅ꙁлѣꙁъше фарисеи съвѣтъ сътворишꙙ на їс꙯а· да ѥ҅го и҅ꙁгоубꙙт ⁘

[0868] Елико вас꙽ илиини о̑ученици ѥ҅сте ѥ҅же о̑убогꙑѧ трепеꙁꙑ въдовичꙙ не похоули· о̑у насъ витаи҅те· сица же бо и҅ о̑у насъ словесꙑ хоуда и҅ о̑уготовь҆ѥ҅на трепеꙁа· ѥ҅динъ хлѣбъ сѣѭ̑шти на себѣ· не ѥ҅гоже жрънви съмлѣшꙙ· и҅ рѫцѣ о̑умѣсиста и҅ о҅гн҄ь съвръши· нъ ѥ҅гоже дѣвица беꙁдрала и҅ бе сѣмене просвѣти· и҅ кръстъ съꙁори· и҅ о҅ть҆ць съвръши· и҅ в꙯і кошъ а҅постолъ объмашꙙ· сего хлѣба мариꙗ роди· а҅ црь҆кꙑ приѧ҆· и҅ по вь҆сꙙ дь҆ни нами ꙗ҅домъ ѥ҅стъ· и҅ не конь҆чаѥ҅тъ сꙙ· сии҆ вамъ хлѣбъ на хоудѣи҆ своѥ҅и трепеꙁѣ положив꙽· хотѣх꙽мльчании҅мъ ѧ҅ꙁꙑка и съсѫдъ съжꙙти·нъне босварь҆нꙑи҅хъ жидовъ· на съпаса раждиꙁаѥ҅мо ꙁълоѥ҆ лиꙗ҅ниѥ҆· и҅ камени глаголати ноуждѫ творитъ· ч꙽то бо нꙑнꙗчоу слꙑшахомъ· и҅ꙁлѣꙁъше фарисеи҆ сь҆вѣтъстворишꙙ·

[0869] на їсоуса да ѥ҅го и҅ꙁгоубꙙтъ· да ч꙽то винꙑ ѥ҅ѧ҅же дѣл҄ъма хотꙙтꙑ и҆ и҅ꙁгоубити· ꙗ҅ко вь҆ дь҆нь҆ сѫботънꙑи҆ чловѣка и҅цѣли· и҅ праꙁнѫ и҅ соухѫ рѫкѫ вь҆ праꙁдь҆нъ дь҆нь҆ на дѣло прость҆рѣ· ѡ̑ленечоувъство жидовъско· не раꙁоумѣѭ̑штии҅хъ· ꙗ҅ко ѥ҅стъ лѣпо· ꙗ҅же въ породѣ· рѫка деснаꙗ҅ а҅дамова прикоснѫ сꙙ дрѣвѣ· и҅ прѣстѫпь҆ѥ҅нии҅мъ о̑усъхнѫ· тои҆ пакꙑ глинънꙑи҅мъ брьниѥ҅мъ грь҆нь҆чаремъ сътворенѣ бꙑти· и҅ли ꙗ҅ко лѣпо ѥ҅сть диꙗ҅воломъ и҅ беꙁбожь҆нꙑи҅хъ капитъ· крь҆ви пролиꙗ҅ниѥ и҅ о҅скврь҆навь҆ѥ҅на· свѣтла на небо прострѣти сꙙ· нъ печаль҆но и҅мъ ѥ҅стъ· ꙗ҅ко на благодѣа҅ниѥ҆ чловѣком꙽·

[0870] и҅ на съпасениѥ҆ доушамъ приде· и҅ праꙁдь҆нъствоу сѫботь҆ноуо̑умоу о҅тъмь҆штаѭ̑т꙽· а҅ чоудодѣа҅нию̑ съпаса не раꙁоумѣѭ̑тъ· почто о̑убо паче ѡ̑ фарисеи҆ не печаасте сꙙ о҅ себѣ· и҅ли почто не сь҆вѣштаваа҅сте сꙙ на манасиѭ̑ ѥ҅гда и҅саи҆ѭ̑ пилоѭ̑ прѣтирааше· ѥ҅гда сꙑнъ ми вѣта не сътвористе на їрода· младеништꙙ беꙁ оума и҅ матерь бес чꙙдъ сътвори· ѥ҅гда бѣа҅ше видѣти а҅кꙑ класꙑ ꙁь҆рѣлꙑ младеништꙙ· ѥ҅динѣмъ желѣꙁомъ и҅сѣченꙑ лежꙙштꙙ· не ю̑ ѥ҅ште съꙁрь҆на срь҆дьчнааго тврь҆да и҅мѣѭ̑ште· ни цвѣта клась҆нааго и҅ꙁмѣнивъше· нъ ѥ҅д꙽наче въ младь҆нѣи҆ и҅ млѣчьнѣи҆ пишти сѫште· лютомь гнѣвомъ града и҅родомъ биѥ҅мꙑ· ѥ҅гда кричава и҅ трь҆ꙁаниꙗ мѫжь҆ и҅ женъ· въ градьнꙑи҅хъ сть҆гдахъ и҅ междахъ· и҅ о҅т꙽цемъ и҅ матеремь҆ простовласомъ сѫштемъ·

[0871] и҅ ꙁѣло жалꙙштемъ о҅ младꙑи҅хъ чꙙдѣхъ и҅сѣчении҆· ѥ҅гда младеништъ крьвиѭ̑ виѳлеѥ҅мъ багъримъ бѣѣше· и҅ младъ гроꙁнь҆въ мьстъ младъ· съ родител҄ь топлами сль҆ꙁами мѣсимъ бѣа҅ше· ѥ҅гда личеса о҅тьць҆ плачемъ прѣмѣнила сꙙ бѣа҅хѫ· и҅ матеремъ срь҆дь҆ца болѣꙁниѭ̑ сь҆виваа҅хѫ сꙙ· ѥ҅гда въ матерехъ прь҆сехъ· доухъ тѫжааше болѣꙁниѭ̑ пригвожденъ· ноꙁдрьми не по чинꙋ и҅схождаа҅ше· ѥ҅гда о҅тцемъ и҅ матеремъ· источьницѣхъ водънꙑи҅хъ· прикладаѥ҅ма бѣ꙽хѫ о҅чеса· и҅ а҅кꙑ сь҆ребро слъꙁꙑ вь҆рꙙштꙙ капаа҅хѫ по ланитама на ꙁемь҆ѭ̑· ѥ҅гда власи жень҆сти ногтꙑ ꙁꙙбоми бѣа҅хѫ· печали рѫгъ творѣа҅хѫ· нъ о҅пакꙑ мꙑслꙙште о҅пакꙑ творите· и҅ ꙗ҅же бѣ лѣпо крꙑти пленицꙙ· тѣми о̑убити о̑убои҅цъ и҅ достои҅нꙑѧ сь҆мрь҆ти не о̑убиваѥ҅те· нъ беꙁвинънꙑѧ и҅ правь҆дивꙑѧ҆ мѫчите· ꙁан҄е глагол҄ѫштоу· беꙁвинь҆на и҅ правь҆дива не о̑убии҆·

[0872] ѡ̑ чине бесчинь҆нъ· ѡ̑ ꙁаконе беꙁаконнъ· о҅тъ диꙗ҅вола поуштаѥ҅мъ бѣсꙑ пишемъ· и҅ жидꙑ до нꙑнꙗшь҆нꙗго хран҄имъ· кꙑи҆ сицъ ꙁаконъ о̑убои҅цꙙ поуштати·и҆ѥ҅же о̑убиѥ҅нꙑи҅мъ жиꙁнь҆ даѥ҅тъ· того погоубити· вараа҅ввѫ бо въ раꙁбои и҅мъше дръжашꙙ· и҅ молꙗа҅хѫ пилата поустити и҆· а҅ исꙋса ѥ҅же диꙗ҅воломъ и҅ꙁбиѥ҅нꙑѧ о҅живи· прѣдашꙙ на распꙙтиѥ҆· и҅ їꙁлѣꙁъше рече фарисеи҆ сь҆вѣтъ сътворишꙙ на їсоуса да и погоубꙙтъ· ѡ̑ веле о̑умъ беꙁоумь҆ꙗ· и҅ сь҆вѣтъ несь҆вѣть҆ства пльнъ· и҅сточ꙽никъ благꙑи҅хъ· рѣками и҅мъ благодѣа҅ниꙗ дастъ· сии҅ же и҅ чрѣпь҆ѭ̑ште благодѣть҆· о̑убои҅ство вь҆ срьд꙽цихъ сь҆бираа҅хѫ·

[0873] ѥ҅гда строупꙑ на себѣ и҅мѣѭ̑штеїи҅ꙁбꙑваа҅хѫ· тъгда о҅ни на тѣлеси строупъ не и҅мѣѭ̑ште ꙁавистиѭ̑ стрѣчеми срьд꙽ци болѣа҅хѫ· а҅л꙽чѫштихъ въ поустꙑн҄и· до сꙑтости кръмими бѣа҅хѫ· а҅ о҅ни въ гобинѣ вѣрꙑ· гладомь҆ невѣрь҆ствиꙗ҅ мь҆рѣ꙽хѫ· вода на вино прѣлагаѥ҅ма бѣа҅ше·

[0874] а҅ ни вина не въкоусивъше· ꙁавистиѭ̑ о̑упивъшесꙙꙁꙑбаа҅хѫ· видѣшꙙ крь҆вь точꙙштꙙѧ҆ ставь҆ѥ҅нꙑ крь҆вь҆нꙑѧ рѣкꙑ· тоже о҅ни рь҆вь҆ностиѭ̑ ꙁадъхнѫти сꙙ хотѣа҅хѫ· бѣсꙑ и҅мѣѭ̑штиї вь҆ н҄ихъ· бѣсъ праштаѥ҅ми и҅ꙁмѫдрѣваахѫ· а҅ о҅ни ꙁавистиѭ̑ прѣдолѣеми· паче бѣсънꙑи҅хъ прѣделѣваа҅хѫ·

[0875] слѣпии о҅чию̑ не и҅мѫште о҅свѣштаа҅хѫ сꙙ· а҅ о҅ни о҅чи и҅мѫште о҅слѣпь҆ꙗ҅хѫ сꙙ· глоухꙑмъ слоухъ о҅тврь҆ꙁаѥ҅мъ бѣа҅ше· а҅ о҅нѣхъ срь҆дьца о҅жесточена· сьвѣтъ на о̑убиѥ҅ниѥ творꙗа҅хѫ· море своѧ вль҆нꙑ съпрꙙтаѧ на шъствиѥ владꙑцѣ готовь҆ꙗ҅ше сꙙ· а҅ о҅нѣхъ срьдь҆це вль҆нь҆нꙑи҅мъ о̑убои҅чь҆нꙑи҅хъ о̑устꙑ пѣнꙗа҅ше· тꙙжци вѣтри великѫ дꙑханиꙗ҅ силѫ на кротость҆ тишаа҅хѫ· а҅ о҅ни ръвъностиѭ̑ ꙁависти ꙁꙑбь҆ѭ̑ште сꙙ· распꙙтию̑ ꙁимꙑ поо̑учаа҅хѫ сꙙ· Ѡ҄ ꙁависти и҅ творꙙ сь҆мрьти велми плодънꙑ· кꙑи҆ бо гвоꙁдии сице о҅стръ ꙗ҅коже ꙁавист꙽· и҅мѣѭ̑штоуо̑умоу ѭ̑ срьдь҆це прободетъ·

[0876] кꙑи҅ ли недѫгъ о҅ ꙁракоу добротѫ прокоудитъ· ꙗ҅коже ꙁависть҆ добрѣ цвь҆тѫштиї цвѣтъ· любь҆ве о̑увꙙждаѥ҅тъ· о҅гн҄ь вода о̑угаситъ· а҅ ꙁависти тъмами и҅сточь҆ници о̑учител҄ь не ставꙙтъ· ѥ҅д꙽на о҅сла ръждѫ желѣꙁнѫѭо҅цѣститъ· а҅ пꙙть҆ камꙑкъ дауи҅довъ ꙁависти ꙗ҅же вь҆са паче въстава· глагол҄ѫтъ сѫшта а҅штера ꙁдѣл҄ена· нь҆ нѣстъ ꙁависти ꙁеленаꙗ҆· ꙗ҅коже бо чръвь҆ срь҆дь҆це дѫбоу ꙗ҅дꙑ о̑увꙙждаѥ҅тъ· сице и҅ ꙁависть҆ срь҆дце и҅мѣѭ̑штаа҅го ѭ҆· съ странꙑ ꙗ҅дѫшти о̑увꙙждаѥ҅тъ· и҅ ѥ҅лико а҅ште вь҆ꙁвѣштаѥ҅мъ вь҆ꙁлюбь҆ѥ҅нии҆ о҅ ꙁависти· не ю̑ начꙙхомъ глаголатиоꙁависти·

[0877] и҅ ѧ҅ꙁꙑци вѣтии· и҅ словеса хꙑтрьцъ· и҅ бесѣдꙑ о̑учител҄ь· и҅ꙁвѣштати не могѫ ꙁълобꙑ ѥ҅ѧ҅· съврь҆шениѥ ѥ҅стъ ꙁаконоу любꙑ словесе· съврь҆шениѥ же о̑убии҅ствоу прѣль҆сть҆ ꙁависти· ѡ̑ ꙁависти корабь҆ю̑ гноꙗ пль҆нъ некръсть҆нааго· и҅ставь҆ꙗ҅ѧ҆и твои҆ старѣи҅шина ѥ҅стъ диꙗ҅волъ· кръ҆мникъ ꙁмиꙗ· а҅ каи҅нъ прѣждъникъ· и҅мѣнии҅це бо ти ꙁълое҆ диꙗ҅волъ дастъ· а҅ ꙁмиꙗ кръмивъши корабь҆· а҅дама въ потопъ сь҆мрь҆ти сь҆веде· а҅ каи҅нъ прѣждъникъ· пон҄е тебе дѣл҄ьма ꙁависти· прь҆воѥ҅ сиїо̑убои҅ство сътвори· твоѥ ꙗ҅дро ѥ҅стъ и҅спрь҆ва· въ породѣ о҅ дрѣвѣсипрѣслоушаниꙗ҆· твоꙗ ѫ҅жа сѫтъ грѣховь҆нии съѫ҅ꙁи· твоѧ пленицꙙ сѫтъ ꙁависти· и҅ корабь҆чиѧ бѣси· весла ль҆сти· реть҆· лицемѣрь҆ство· прѣкладꙑ ꙁависть҆ливии· ѡ̑ корабь҆ ть҆мами ꙁъла пль҆нъ· а҅ште кто и҅штетъ лицемѣръства тоу о҅брꙙштетъ· а҅ште ль҆сти тоу сꙙ раждаѥ҅тъ·

[0878] ꙁависть҆· тоу живѫтъ· враждꙑ и҅ свари и҅ прѣль҆сти· и҅ пь҆рꙙ и҅о҅глаголаніа словеса· и҅ хоулꙑ и҅ о̑укорениꙗ҆· и҅ ѥ҅лико а҅ште и҅ꙁвѣштаѥ҅мъ· и҅ ли а҅ште ѥ҅лико о҅ставимъ· се вь҆се некрь҆стьнъи҆ корабь҆ ꙁависть҆ носитъ· серабь҆ꙗ҅ ꙁависти потопъ҆ погрѫꙁити не може· нъ їс꙯ силоѭ̑ доуха погрѫꙁи въ и҅сточь҆ницѣхъ кръштеніꙗ·

[0879] и҅мѣа҅ше сии корабл҄ь котъкꙑ желѣꙁнꙑ· нъ и҅соусовами гвоꙁдвии҅ми и҅ꙁгорѣшꙙ· и҅мѣ сии корабь҆ ꙗ҅дро· нъ диꙗ҅волъ въꙁь҆мъ крьстꙙ и҅скоушениѥ сътвори· и҅мѣ сии кораб꙽ ѫ҅же· нъ то въꙁьмъ и҅ю̑да о̑удави сѧ· въ тъ вь҆лѣꙁъше жидове о҅ камень҆ о҅браꙁивъше сꙙ·

[0880] о҅ вѣрѣ и҅стопошꙙ· сего дѣлꙗ нꙑнꙗчоу въ глѫбинѣ нераꙁоумь҆ꙗ плаваахѫ· роꙁвѣ ѥ҅лико и҅хъ могѫтъ христоса носꙙштааго корабь҆ꙗ҆ дрь҆жати сꙙ гонеꙁнѫть· а҅ ꙁь҆лии҆ морьскоѭ̑ съмрьтиѭ̑ вь҆ невѣрь҆ствѣ погꙑбнѫт꙽·

[0881] и҅ ѥ҅ште въ глѫбинѣ сѫштеи҆ къ їѡ̑нѣ въ к҄итъ да бꙑшꙙ бѣжали· некли бꙑшꙙ о҅тъ н҄его навꙑк꙽ше о҅ христосѣ благочь҆стиѥ҆· живи с н҄имъ вь нинеуи҆ и҅ꙁвръжени бꙑшꙙ бꙑли·

[0882] нꙑнꙗ же о҅чеса срьдь҆ць҆ съмѣживъше· ни свѣтълааго благочь҆стиꙗ҆ срѣдѣ ꙁемь҆ѧ҆ на крь҆стѣ вѣрьнꙑѧ҆ ꙁарꙙ поуштаѭ̑шта видꙙште къ н҄емоу текѫтъ· ни къ покаа҅ниꙗ҅ проповѣд꙽никоу їѡ̑а҅нноу прибѣгаѭ̑ште о҅живѫтъ·

[0883] и҅ꙁлѣꙁъше рече фарисеи҆ съвѣтъ сътворишꙙ да ѥ҅го погоубꙙтъ· о҅тъкѫдоу и҅ꙁлѣꙁъше· не о҅тъ ꙁависти· нъ о҅тъ ꙁакона· а҅ бꙑшꙙ бо не и҅ꙁлѣꙁли о҅тъ ꙁакона· не бꙑшꙙ бо ꙁакона положь҆шааго похоулили· и҅ и҅ꙁлѣꙁъше рече фарисеи҆· о҅тъкѫдоу о҅тъ ꙁаповѣди божиѧ҆·

[0884] о҅свѣштаваѭ̑штꙙѧ о҅чи срь҆дь҆чь҆нѣи҆· ꙁаповѣди бо господь҆н҄ꙙ и҅ꙁдалече просвѣштаѭ̑штꙗ о҅чи· и҅ꙁлѣꙁъше фарисеи҆ о҅тъкѫдоу· о҅тъ ꙁаповѣди о҅тъ ꙁакона о҅тъ жиꙁни· и҅же бо и҅нѣмъ сь҆мрьти поо̑учаѭ̑тъ сꙙ· ти сами прь҆воѥ҅ жиꙁни о҅тъпадаѭ̑тъ свѣта· и҅ їꙁлѣꙁъше фарисеи сь҆вѣтъ сътворишꙙ· и҅ не рече писаниѥ҆ о҅тъ кого вьꙁꙙшꙙ· нашъ о̑умъ подвиꙁаѧ на и҅сканиѥ҅· и҅їꙁлѣꙁъше сьвѣтъ въꙁꙙшꙙ· о҅тъ кого· ꙗ҅вѣ ꙗ҅ко и҅прь҆вааго· чловѣкоо̑убои҅цꙙ диꙗ҅вола· да ѥ҅го и҅ꙁгоубꙙтъ· чимъ· дѣѥ҅шилікамении҅мъ и҅ли мечи· и҅ли о҅гн҄емъ или водоѭ̑· сь҆вѣть҆никъ же и҅хъ диꙗ҅волъ· и҅ꙁгꙋбивъ прь҆воѥ҆ дрѣво· и҅м꙽же о̑умори а҅дама· к томоу пакꙑ прибѣгаѥ҅тъ· и҅ сь҆вѣшта сꙙ с н҄ими на дрѣвѣ распѣти їс꙯а· не вѣдꙑ ꙗ҅ко то дрѣво· и҅ прьвоѥ дрѣвесе прѣстѫпьѥ҅нье раꙁараѥ҅тъ· и҅ жиꙁнь҆ чловѣкомъ даѥ҅тъ·

[0885] и҅ и҅ꙁлѣꙁъше фарисеи҆ сьвѣтъ вь҆ꙁꙙшꙙ· да и҆ погоубꙙтъ· ѡ̑ сь҆вѣте ꙁълꙑи ꙁавистиѭ̑ сѣѥ҅мъ· и҅ ꙁавистиѭ̑ о҅бличаѥ҅мъ· ѡ̑ле поустошънꙑи съмꙑслъ· не вѣдꙙтъ бо ꙗ҅ко богъ не погꙑбнетъ· готово гниль҆ноѥ҅ свѣштило тѣлесе ѥ҅моу раꙁорꙙтъ· нъ свѣштꙙ божъства ѥ҅моу о̑угасити не могѫтъ· ѡ̑ чоудь҆ноѥ и҅ дивь҆ноѥ дѣло· приде їс꙯ въꙁискатъ и҅ направитъ и҅ꙁгꙑбъшеѥ҆· а҅ си и҅ꙁгꙑбъшиимъ благодѣтелꙗ погоубити и҅штѫтъ· Коѥѧ дѣл҄ьма винꙑ повѣдите ми ѡ̑ жидове сь҆вѣтъ сътвористе на н҄его· нъ о҅ни о҅баче срамь҆ꙗ҅ѭ̑тъ сꙙ глаголати· нъ мꙑ срамомъ тѣхъ самѣхъ и҅хъ прѣдолѣниѥ о҅бличим꙽·

[0886] почто бо рекошꙙ мрь҆твꙑѧ въставь҆ꙗ҅ѥ҅тъ· и҅ недѫжь҆нꙑѧ цѣлитъ· почто и҅ глагол҄етъ и҅ чоудеса творитъ· почто же и҅ о̑учитъ· сихъ дѣл҄ьма вь҆сѣхъ винъ хоштемъ погоубити ѥ҅го· ѥ҅гда младꙑ дѣти вѣиѥ҆ въꙁь҆м꙽ше и҅ вѣи҆ѥ҅мъ ѥ҅моу побѣдѫ гласꙙште· ѡ̑сан꙽н въ вꙑшь҆н҄ии҅хъ благословь҆ѥ҅нъ грꙙдꙑи҆ въ и҅мꙙ господь҆н҄е· цр꙯ь и҅ꙁдраи҅л҄евъ· тъгда о҅ни а҅кꙑ о҅стънꙑ бодоми ꙁѫбꙑ скръжьтаахѫ хвалꙑ бо ꙁависть҆ и҅мѣѭ̑штии҅мъ· о҅рѫжиѥ ꙁавидꙙштии҅мъ сѫтъ· и҅ пришъдъше къ їсоусоу глаголашꙙ ѥ҅моу· не слꙑшиши ли что сии҆ глагол҄ѫтъ· не вѣстеліꙗ҅ко пророчъско конь҆чавааше сꙙ писаниѥ҆· и҅ꙁ оустъ младень҆цъ и҅ съсѫштии҅хъ съврь҆шилъ ѥси хвалѫ· ѥ҅гда и҅е҅ꙁавель҆ виноградъ нау̏ѳеѡ̑в꙽ о҅тꙙти хотѣ· многꙑ кн҄игꙑ писа и҅ сладъко послоушаасте· а҅ ѥ҅гда пилатъ на дь҆стѣ и҅стинѫ покаꙁа· гнѣвасте сꙙ и҅ ставь҆ꙗ҅ѥ҅те писати· ч꙽то глаголаахѫ не пиши цр꙯ъ жидовъскъ· си рѣчъ не кажи и҅стинꙑ· ни дръꙁновениꙗ нашего богъ о҅бличи· о̑уне бꙑ сице гнѣвати сꙙ на тѣхъ· и҅же плꙙсцемъ събираниѥ҅ пишѫтъ· тѣхъ бо не вин꙽нꙑ сътвориши слоушаѧ пѣснии҆· нꙑнꙗ гнѣваа҅ши сꙙ о҅ божиихъ о̑учении҅хъ· ꙗ҅ко пишеми сѫтъ на благодариѥ҆ вѣроуѭ̑штиїмъ· ѫ҅родивꙑѧ бесѣдꙑ филистионовꙑ писати не ставь҆ꙗ҅те· а҅ славь҆ѥ҅ниꙗ божиꙗ не писати· ни и҅мже на небо правими ѥ҅смъ·

[0887] а҅ште бо и҅ би к꙽то нꙑнꙗчоу о̑учꙙ грѫбꙑ словесꙑ· о҅баче о҅ боꙁѣ глагол҄ꙙ ꙁѣло мѫдрость҆· о̑ун҄е бо ѥстъ паче ю̑нꙑи҅мъ въ словесехъ богонось҆нꙑи҅хъ о̑учител҄ь· присно поѭ̑штемъ· чистъ и҅мѣти о̑умъ· негли бѣсъи҅хъ о̑учениꙗ хвалꙙште· на блѫждениѥ вь҆ꙁбѣсовати сꙙ·

[0888] не пиши цр꙯ъ жидовьскъ· почто не пиши· что вꙑ врѣдъ творꙙтъ писменаꙗ҆· коѥ҅го вꙑ и҅мѣниꙗ и҅ли притꙙжаниꙗ лихоуѥтъ и҅стинь҆ноѥ҆ писмꙙ· нъ а҅ште и҅ фарисеи҅ се глагол҄ѫште къ пилатоу· ставьꙗ҅хѫ ѥ҅го писати и҅стинꙑ писмена· о҅нъ к н҄имъ глаголаа҅ше ѥ҅же писахъ писахъ· лѣпо же ѥ҅стъ и҅ намъ къ хоулникомъ вѣрꙑ глаголати· ѥ҅гда прѣпь҆рѣти хотꙙтъ богонось҆нꙑи҅хъ· таже паче ѥ҅же решти к꙽ н҄имъ· ѥ҅же написахъ написахъ· и҅ꙁлѣꙁъше фарисеи҆ сь҆вѣтъ сътворишꙙ на н҄ь да и҅ꙁгоубꙙтꙑ и҆· раꙁоумѣвъ же їс꙯ о҅тиде о҅тътътѫдꙋ· не о҅тъ кого о̑увѣдѣвъ· нъ о҅тъ себе раꙁоумѣвъ срь҆дь҆цевѣдьць бо сꙑ вѣстъ ѥ҅же въ чловѣцѣ· ꙗ҅коже їѡ̑а҅ннъ е҅уа҅гг҄елистъ глагол҄етъ· не бѣ ѥ҅моу трѣбѣ да кто послоушъствоуѥ҅тъ о҅ чловѣцѣ·

[0889] и҅ раꙁоумѣвъ їс꙯ о҅тиде о҅тътѫдоу· не сь҆мрь҆ти сꙙ о̑убоꙗ҅въ нъ врѣмене распꙙтию жидꙑ· лѣпо ѥ҅моу бѣ прѣжде мрь҆твꙑѧ въставити· болꙙштꙙѧ и҅сцѣлити· а҅лчѫштѧѧ правь҆дꙑ насꙑтити· на вѣрѫ о̑утврь҆дити· ти тъгда прити на славь҆нѫѭ̑ сьмрьть҆· паче же въ чрьтогъ· лѣпо бѣ ѥ҅моу прѣжде поставити дрѣво таи҅ноѥ҆ крь҆ста· ти тъгда топломъ доухомъ и҅же въ а҅дѣ лежꙙтъ к тѣмъ притешти· раꙁоумѣвъ же їс꙯ о҅тиде о҅тътѫдѣ·

[0890] о҅тиде и҅де и нѣстъ видѣти· бѣжа и҅жде ꙁавистъ не раждаѥ҅тъ сꙙ· о҅тиде кде любꙑ живетъ· и҅ сн꙯ъ и҅ о҅тьць и҅ свꙙтꙑи доухъ· томоу слава вь҆ вѣкꙑ вѣкомъ а҅минъ ⁘

[0891]  їа҅на а҅рхие҅пискоупа костантинꙗ града ꙁлатоо̑устааго слово въ свꙙтꙑи четвръть҆къ· о҅ прѣданиїю̑дꙑ и҅ о҅ пастѣ· и҅ о҅ сь҆каꙁании҆ свꙙтꙑи҅хъ таи҅нъ· и҅ ѥ҅же не поминати ꙁъла ⁘

[0892] Мала ноужда дьнесь҆ къ вашеи любьви сьвѣштати· мала же ноужда сь҆вѣштати· не пон҄еже множь҆ство глагол҄емꙑи҅хъ вꙑ о҅тꙙжь҆чаваѥ҅те си· не бо ѥ҅стъ и҅ногограда о҅брѣсти· сице любь҆ꙁнѣ·

[0893] на послоушаниѥ доуховь҆нꙑи҅хъ словесъ прилежꙙштъ· нъ ѥ҅лма ноуждь҆на малословь҆ꙗ дь҆несь҆ вина· виждѫ бо многꙑ вѣрь҆нꙑи҅хъ· и҅дѫштꙙ къ гръдꙑи҅мъ таи҅намъ причꙙштению̑· да бꙑшꙙ ни тоѧ҆ трепеꙁꙑ гонеꙁнѫли· ниже тоѧ да о҅тъпадѫтъ· ноужда дьнесь҆ сътворити о҅бѣдъ· некли о҅тъ о҅боѭ̑доу вамъ о̑успѣхъ бѫдетъ· и҅ сеѧ трепеꙁꙑ насꙑтивъше сꙙ· и҅ нашихъ словесь҆ сице о҅тидете· и҅ съ страхомъ и҅ трепетомъ· и҅ лѣпꙑи҅мъ въꙁдръжании҅мъ· къ гръдоуо̑умоу и҅ страшъноуо̑умꙋ пристѫпите комь҆канию̑· дь҆несь҆ бо вь҆ꙁлюбь҆ѥ҅нии҆ г꙯ь нашъ їс꙯ прѣданъ бꙑстъ· паче же бѫди дрꙙхлъ и҅ оплачи сꙙ горь҆ко· не прѣданаа҅го їс꙯а дѣл҄ьма· нъ прѣдавъшааго и҅ю̑дꙑ дѣл҄ьма· прѣданꙑи҆ бо їс꙯ вь҆сь҆ миръ сьпасе а҅ прѣдавꙑи ѥ҅го и҅ю̑да доушѫ своѭ̑ погоуби·

[0894] и҅ прѣданꙑи҆ о҅ деснѫѭ̑ о҅т꙽ца сѣдитъ на небесехъ· а҅ прѣдавꙑи҆ въ а҅дѣ нꙑнꙗ ѥ҅стъ· вѣчь҆нꙑѧ҆ жидꙑ мѫкꙑ· того дѣл҄ьма стен҄и· того плачи· пон҄е и҅ самъ господь҆ нашъ того плака· видѣвъ бо ѥ҅го съмѫти сꙙ рече· и҅ вѣшта ѥ҅динъ о҅тъ вас꙽ прѣдастъ мꙙ· чсо дѣлма и҅ печаль҆нь҆· и҅ любь҆ве своѭ покаꙁа насъ о̑учꙙ· ꙗ҅ко не страждѫшта꙽го ꙁълѣ· нъ творꙙштааго ꙁъло· того плакати вь҆сѫдоу подобь҆но· се бо и҅ного горе паче же о҅но не ꙁь҆ло ѥ҅же ꙁь҆ло страдати· нъ ꙁъло ѥ҅же сътворити ꙁъло· ҅Еже бо ꙁъло страдати· цѣсарь҆ство бо намъ небесноѥ и҅схаждаѥ҆· а҅ ѥ҅же ꙁь҆ло сътворити· винно намъ вѣчноу о҅гню и҅ мѫцѣ бꙑваа҅тъ· блажени бо рече и҅ꙁбь҆рании҅ правь҆дꙑ дѣл҄ьма· ꙗ҅ко тѣхъ ѥ҅стъ цѣсарь҆ствиѥ небесноѥ· видиши ли ꙗ҅ко ѥ҅же ꙁъло страдати· и҅матъ мъꙁдѫ и҅ даръ цѣсарь҆ствиꙗ небесьнааго· слꙑши ꙗ҅ко ѥ҅же ꙁъло сътворити мѫкѫ приноситъ и҅ страсть҆· рекъ бо паулъ о҅ жидовѣхъ ꙗ҅ко господа о̑уморишꙙ· и҅ пророкꙑ о҅тъгнашꙙ· приложи и҅хъ конь҆ць҆· бѫдетъ по дѣлесемъ и҅хъ· видѣ ли колико и҅хъ гоними цр꙯ьствиѥ҆ вь҆ꙁемь҆ѭ̑тъ· а҅ гонꙙштіи҆ гнѣвъ приѥ҅мь҆ѭ̑тъ· си же ми не просто нꙑнꙗчоу речено· нъ да не гнѣваѥ҅мъ сꙙ на врагꙑ нъ милоуѥ҅мъ ѧ҆· и҅ плачемъ сꙙ о҅ н҄ихъ и҅ печемъ сꙙ и҅ми· о҅ни бо сѫтъ ꙁъло страждѫштии· враждоуѭ̑штии намъ· ҅Аште сице о̑устрои҅мъ доушѫ своѭ̑· можемъ и҅ молити ꙁа н҄ꙙ· сего дѣл҄ьма четврь҆тъи҅ се дьн꙽ и҅мамъ бесѣдоуѧ съвами о҅ молитвѣ ꙁа врагꙑ да твръдо бѫдетъ о̑учениꙗ слово· чꙙсто о̑учениѥ҅мъ прии҅мъ сꙙ· сего дѣла чꙙсто мꙑѥ҅мъ словесꙑ· да бꙑхомъ о҅бꙙштрениѥ҆ гнѣва·

[0895] потѣштили и҅ о̑уставили· да чистъ бѫдет꙽ гнѣва къ молитвѣ приходꙙи҆· не бо х꙯с о҅ враꙁѣхъ се о̑учи тъчиѭ̑· нъ и҅ о҅ насъ о҅ставь҆ꙗ҅ѭ̑штии҅хъ мъ грѣхꙑ· бол҄ьше ѥ҅го вь҆ꙁь҆меші а҅ште даси· о҅ставиши грѣхъ врагоу· то како бол҄е въꙁь҆мѫ рече· о҅ставиши врагоу грѣхꙑ· и҅ простъ бѫдеши ѥ҅же къ владꙑцѣ съгрѣши· о҅ни бес цѣль҆бꙑ сѫтъ и҅ беꙁ милости а҅ си много и҅мѣѭ̑ште о̑утѣшениѥ и҅ милост꙽·

[0896] Слꙑши о̑убо и҅лиѭ̑ глагол҄ѫшта сꙑномъ свои҅мъ· а҅ште съгрѣшишꙙ· съгрѣшитъ чловѣкъ къ чловѣкоу и҅ молитъ сꙙ ꙁа нь҆· а҅ште ли къ богоу съгрѣшитъ кто молитъ сꙙ ꙁа н҄ь·

[0897] да о҅нъ строупъ ни молитва о̑удобь҆ о̑умꙙчит꙽· молитва не о҅мꙙчитъ· проштениѥ҅ же грѣхомъ врага о҅тъмꙙчитъ· тѣмь҆ о҅но ть҆мѫ талантъ нарече богъ· ꙗ҅же къ владꙑцѣ съгрѣшениꙗ҆· а҅ си р꙯ динарии҆· прости р꙯ динарии҆· да простъ бѫдеши ть҆мѣ талантъ· да ѥ҅же о҅ молитвѣ доволь҆но бесѣдовахомъ· таже пакꙑ о҅ прѣдании҆ приведѣмъ слово· видимъ како прѣданъ бꙑстъ нашъ владꙑка·

[0898] Тъгда шь҆дъ ѥ҅динъ о҅тъ о҅бою̑ на десꙙте· глагол҄емꙑи҆ и҅ю̑да и҅скарио҅тинъ· къ старѣи҅шинамъ жъречъскамъ· ч꙽то ми хоштете дати и҅ а҅ꙁъ вамъ прѣдамꙑ и҆· мь҆н҄ѫ ꙗ҅вѣ бꙑти глагол҄емоуо̑умоу· а҅ ничесоже паче ꙁаштиштати· а҅ште ли кто о҅пасно пꙑта ѥ коѥ҅гождо и҅ꙁвѣштанꙑихъ· многꙑ и҅матъ видꙑ· великѫ глѫбинѫ раꙁоума· напрь҆воѥ врѣмꙙ· не бо просто ѥ наꙁнамена е҅уа҅гг҄елистъ· не бо рече шъдъ просто· нъ приложи тъгда шъдъ· ъгда· ъгда повѣждь҆ ми· и҅ чсо дѣлма ꙁнаменоуѥ҅тъ врѣмꙙ· чемоу хоштеши навꙑкнѫти· не просто речено ти тъгда· доухомь глагол҄етъ· да ѥ҅же дꙋхомь глагол҄етъ· ничсоже просто ни беꙁ оума глагол҄етъ· что о̑убо ѥ҅стъ ѥ҅же тъгда· прѣжде того врѣмене прѣжде того часа· приде блѫдница сть҆клѣницѫ мура дръжꙙшти· и҅ вь҆ꙁлиꙗ масло то дрѣвѣноѥ на главѫ господь҆н҄ѫ· покаꙁа великѫ вѣрѫ· покаꙁа великѫ цѣль҆бѫ· велико послоушаниѥ и҅ въꙁдръжаниѥ· приложи сꙙ о҅тъ жиꙁни врѣмень҆нꙑѧ҆· бꙑстъ добрѣи҅ши и҅ мѫдрѣи҅ши· и҅ ѥ҅гда блѫдьница покаꙗ҅ сꙙ· ѥ҅гда владꙑкѫ поꙁна· тъгда о̑ученикъ о̑учителпрѣда·

[0899] сего дѣл꙽ма рече тъгда· да не о҅клевештеши о̑учителꙗ немошть҆· ѥ҅гда видиши о̑ученика прѣдаѭ̑ште толика бо сила бѣа҅ше о̑учителꙗ· да и҅ блѫдницꙙ привлѣшти на своѥ послоушание·

[0900] что о̑убо ѥ҅же блѫдницꙙ привлѣче· о̑ученика ли не може привлѣшти· можаа҅ше привлѣшти и҅ о̑ученика· нь҆ не хотѣа҅ше ноуждеѭ̑ сътворити добра· ни бѣдоѭ̑ привлѣшти къ себѣ· тъгда шъдъ· и҅матъ и҅ се нѣкꙑи҆ не малъ раꙁоумъ· ѥ҅же шъдъ· не бо приꙁъванъ рече старѣи҅шинами жь҆рь҆чь҆сками· не приноужденъ·

[0901] нъ беꙁ бѣдꙑ самъ о҅ себѣ· дома роди ꙁълѫ ль҆сть и҅ о̑умъ· и҅ꙁведе си ни ѥ҅дного же и҅мѣѧ сь҆вѣтника· и҅ приꙗ҅ꙁни· тъгда шьдъ ѥ҅динъ о҅тъ о҅бою̑ на десꙙте· что ѥ҅стъ ѥ҅динъ о҅тъ двою̑ на десꙙте· и҅ се велико ѥ҅моу кажетъ сѫште витаниѥ҆· ѥ҅же решти ѥ҅динъ о҅тъ о҅бою̑ на десꙙте· бѣа҅хѫ бо и҅ їни о̑ученици и҅соусоу· сед꙽мь҆ десꙙтъ чисменемь҆· нь ти вътории҆ бѣа҅хѫ· ти не толикѫ и҅мѣа҅хѫ чь҆сть҆· ни толико пространь҆ство· не причꙙстишꙙ сꙙ таи҅нꙑх꙽ толицѣхъ· два на десꙙте сихъ паче бѣа҅ше и҅ꙁбьрано· и҅ ѥ҅же сии бѣа҅хѫ· сии҆ о҅крь҆сть҆ о̑учителꙗ дроужина· и҅ о҅тъ сихъ и҅скочи и҅ю̑да·

[0902] Нъ да навꙑкнеши ꙗко не простꙑи ѥ҅го о̑ученикъ прѣда· нъ о҅тъ и҅ꙁбранааго рꙙдоу ѥ҅динъ· сего дѣл҄ьма рече ѥ҅динъ о҅тъ двою̑ на десꙙте· и҅ не стꙑитъ сꙙ матѳеи се пишꙙ· чсо дѣлма не стꙑдитъ сꙙ· да навꙑкнеши ꙗ҅ко вь҆сьжде и҅стинѫ вь҆се глагол҄ѫтъ· а҅ ничсоже не потаѧ҅тъ· ни мѣнꙙштии҅мъ бꙑті семоу о̑укорьноу· само бо се мнимоѥ о̑укорь҆но сꙑ· то кажетъ владꙑкꙑ чловѣколюбь҆ѥ҅· ꙗ҅ко прѣданника раꙁбои҅ника тати· толикоу доброу съподоби· да и҅ до послѣдь҆нꙗ꙽го вечера трь҆пꙙ ѥ҅моу прѣбꙑ· каꙁааше бо и҆ и҅ о̑учааше и҅ вь҆сачь҆скꙑ печаа҅ше сꙙ и҅мъ· не о҅тъчаи о̑убо себе· къ блѫдници вь҆ꙁь҆рѣвъ· ни пакꙑ пъваи собоѭ̑ на и҅ю̑дѫ вь҆ꙁь҆рѣвъ· о҅боѥ бо то пагоубь҆но и҅ пь҆вати и҅ о҅тъчаꙗ҅ти сꙙ·

[0903] пь҆ваниѥ бо стоѧ҅штоуо̑умоу творитъ пасти сꙙ· а҅ отъчаа҅ниѥ лежꙙштоуо̑умоу не дастъ въстати· Сего дѣл꙽ма павь҆лъ оучитъ глагол҄ꙙ мьнꙙи҆ стоꙗти· блюди сꙙ да не падетъ· и҅маши о҅бою̑ прить҆чоу· како о̑ученикъ мь҆нꙙ стоꙗ҅ти паде· како блѫдница лежꙙшти въста·

[0904] пль҆ꙁъкъ нашъ о̑умъ· вратка наша мꙑслъ҆· сего дѣл҄ьма вь҆сѫдоу самѣмъ сꙙ въсѫдоу о̑утврь҆дити и҅ о҅градити лѣпо· тъгда шъдъ ѥ҅динъ о҅тъ двою̑ на десꙙте· и҅ю̑да и҅скарио҅тинъ· видиши ли о҅тъ колика мѣста и҅спаде·

[0905] видиши ли колико о̑учениѥ҆ прѣо҅бидѣ· видиши ли колико ꙁъло лѣность҆ и҅ о҅хлꙙданиѥ҆· и҅ю̑да глагол҄емꙑи и҅скарио҅тинъ· ч꙽то ми наричеши градъ ѥ҅моу· ꙗ҅у и҅ того да бꙑхъ не вѣдѣлъ· и҅о̑уда слꙑшꙙи҅ сꙙ и҅скарио҅тинъ·

[0906] ч꙽со о̑убо дѣлма намъ градъ ѥ҅моу наричетъ· бѣ и҅ю̑да дроугꙑи҆ о̑ученикъ· рьвь҆нивꙑи҆ наричемъ· да не бѫдетъ тождеи҅мениѥ҅мь҆ н҄ииа҅ꙗ҅же блаꙁна о҅тълѫчи сего о҅тъ и҅ного· и҅ о҅ного о҅тъ добрости намѣни и҅ю̑да рьвнивъи҆· сего же не намѣни о҅тъ ꙁълоби· не бо рече и҅ю̑да прѣдавникъ· а҅цѣ лѣпо бѣ ꙗ҅коже о҅ного о҅тъ доброчь҆сти нарече· тако и҅ сего о҅тъ ꙁьлобꙑ проꙁъвати и҅ решти· їю̑да прѣдавь҆никъ· нъ да тꙙ накажетъ чьсть҆ и҅мѣти о҅клеветаниꙗ ѧ҅ꙁꙑкъ· и҅ прѣдавъшааго самого соумь҆нитъ сꙙ· шъдъ о҅тъ двою̑ на десꙙте и҅ю̑да и҅скарио҅тинъ· къ старѣишинамъ жь҆рь҆чь҆скамъ рече и҅мъ· ч꙽то ми хоштете дати и҅ а҅ꙁъ вамъ прѣдамъ ѥ҅го· ҆Ѡ гноусь҆нааго того гласа· како и҅скочи и҅ꙁ оустъ· како подвигнѫ ѧ҅ꙁꙑкъ· како не о҅цѣпѣнѣ тѣло ѥ҅мꙋ вьсе· како не погоуби о̑ума си· ч꙽то хоштете ми дати и҅ а҅ꙁъ вꙑ прѣдамъ ѥ҅го· ҆Ѡ томꙋ ли тꙙ накаꙁа о̑учител҄ь повѣждъ ми· не того ли дѣл҄ьма глаголааше не притꙙжите ꙁлата· ни сь҆ребра· ни мѣди въ поꙗ҅сѣхъ вашихъ· съ горꙑ прѣжде прт ѧ тебѣ· сь҆ребролюбь҆ствиꙗ съкаꙁаниѥ҆· не томоу ли о̑учааше въи҅нѫ· и҅ по томь҆ глаголаа҅ше·

[0907] а҅ште тꙙ к꙽то ꙁао̑ушитъ о҅ деснѫѭ̑ ланитѫ· о҅брати ѥ҅моу и҅ дроугѫѭ̑· ч꙽то хоштете ми дати· ҆Ѡле беꙁоумиѥ҆· и҅ аꙁъ вамъ прѣдамъ ѥго· ꙁа что повѣждъ ми· ч꙽то мало и҅ велико пои҅мовати и҅мѣѧ прѣдаѥ҅ши о̑учителꙗ· ꙁа ꙁан҄еже ли ти прѣда· на бѣсꙑ власть·

[0908] ꙁане ли недѫгꙑ сътвори ти рѣшити· ꙁан҄е ли прокаженꙑѧ чистити· ꙁане ли мрь҆твꙑѧ въставити· ꙁан҄е ли надъ властиѭ̑ постави тꙙ сь҆мрьти· въꙁ благодѣа҅ниꙗ ли си· си въꙁдаѥ҅ши въꙁдаꙗ҅ниꙗ҆· что хоштете ми дати и҅ а҅ꙁъ вамъ прѣдамъ ѥ҅го· ҆Ѡ беꙁоумьѥ паче же ѡ̑ сь҆ребролюбь҆ство· вьсе бо то породи ꙁъло· на то сии помꙑсливъ прѣда о̑учителꙗ·

[0909] сице бо ѥ҅стъ ꙁълꙑи҆ корень҆ ть҆· бѣса лютѣи҆· о̑увꙙꙁъшꙙѧ вь҆ꙁвѣшаѧ доушꙙ· и҅ творитъ вь҆сего не ꙁнати· и҅ себе и҅ ближь҆нꙙѧ҆· и҅ ѥ҅сть҆ствънꙑѧ ꙁаконꙑ· и҅ того самого и҅ꙁведетъ·

[0910] и҅ о҅боуѥ҅на сътворитъ· ꙁь҆ри бо колико тъгда и҅ꙁведе отъ и҅ю̑динꙑ доушꙙ· бесѣдованиѥ о҅бꙑчаи҆· о҅бь҆штиѥ҆ ѥ҅же на трепеꙁѣ· чоудеса о̑учениѥ· о̑увѣштаниѥ накаꙁаниѥ҆· вь҆са си въ ꙁабꙑть҆ вь҆ложи сь҆ребролюбь҆ствиѥ҆ тъгда· сь҆ лѣпотꙑ тоже и҅ павь҆лъ глаголааше· ꙗ҅ко корень҆ вь҆семоу ꙁълоу ѥ҅стъ сь҆ребролюбь҆ствиѥ· что хоштете ми дати и҅ а҅ꙁъ вамъ прѣдамꙑ и҆· велико беꙁоумиѥ҆ словесе· прѣдаѥ҅ши рь҆ци ми вь҆са съдръжꙙштааго· бѣсꙑ владѫштааго· мореви ꙁапрѣштаѭ̑штааго· ѥ҅сть҆ствоу вь҆семоу владꙑкѫ· нъ да ѥ҅моу съпрꙙтаатъ беꙁоумие и҅ нао̑учитъ· ꙗ҅ко а҅ште не бꙑ нехоуль҆нь҆ не бꙑ прѣдалъ сꙙ· Слꙑши что творитъ въ то врѣмꙙ вь҆ н҄еже сꙙ прѣда· ѥ҅гда придошꙙ на н҄ь· съ дрѣвесꙑ и҅ съ свѣштами· рече и҅мъ кого и҅штете· и҅ не вѣдѣшꙙ кого хотѣахѫ ѧ҅ти· толми не може прѣдати ѥ҅го и҅ю̑да· ꙗ҅ко и҅ не видѣа҅ше тоу сѫшта ѥ҅гоже хотѣа҅ше прѣдати· цѣ свѣштамъ сѫштамъ и҅ свѣтоу толикоу· то бо е҅уа҅гг҄елистъ ꙁаштицаѧ рече· свѣштꙙ и҅мѣа҅хѫ и҅ свѣтъло бѣа҅ше и҅ не видѣа҅хѫ ѥ҅го· и҅ присно бо ѥ҅моу поминаа҅ше дь҆нь҆ и҅ дѣлесꙑ и҅ словесꙑ кажꙙ ꙗ҅ко не гонеꙁнетъ прѣдадꙑи҆· тоже ни ꙗ҅вѣ ѥ҅го о҅бличаа҅ше прѣдъ вь҆сѣми да не бестоудь҆нѣи҅ша ѥ҅го сътворитъ· ни прѣмль҆чааше да не мнꙙ сꙙ гонеꙁнѫти невѣстиѭ̑· бе страха начь҆нетъ прѣдаꙗ҅ти· чꙙсто глаголаа҅ше· ѥ҅динъ о҅тъ васъ прѣдастъ мꙙ· нь҆ не ꙗ҅вѣ ѥ҅го покаꙁа· многа же и҅ о҅ сѫдь҆нѣѣ҅мь҆ дьни съкаꙁова словеса· многа же и҅ о҅ цѣсарь҆ствии небесьнѣѣ҅мь҆· о҅боѥ҅го силѫ покаꙁа· и҅ ѥ҅же мѫчити съгрѣшивъшꙙѧ҆· и҅ ѥ҅же чь҆сть҆номъ бꙑти въ правѫѭ̑ ходивъшии҅м꙽··

[0911] нъ вь҆сего сего о҅нъ небрѣже· и҅ богъ на ноуждѫ не привлѣче· ѥ҅лма бо нꙑ власть҆ да и҅ ꙁь҆лꙑи҅хъ и҅ добрꙑи҅хъ дѣлесъ· да вол҄еѭ̑ хоштетъ да бѫдемъ добри· тѣмь҆ а҅ште не хоштемъ не ноудитъ· приноужденꙋмоу бо бꙑти доброу не добро· ѥ҅лма бо и҅ о҅н꙽ своѥ҅моу о̑умоу господинъ бѣ· и҅ вол҄еѭ̑ не рачи послоушати· нъ на сь҆ребролюбь҆ствие о̑уклони сꙙ· сего дѣл҄ьма о҅сль҆пе о̑умомъ и҅ съпаса своѥ҅го прѣда и҅ рече· что хоштете ми дати и҅ а҅ꙁъ вамъ прѣдамꙑ и҆· о҅бличаѧ о̑убо беꙁоумиѥ ѥ҅моу е҅уа҅гг҄елистъ рече· вь҆ врѣмꙙ пришь҆стиꙗ и҅хъ· и҅ю̑да стоꙗ҅ше блиꙁъ и҅хъ тъ рекꙑ· что хоштете ми дати и҅ а҅ꙁъ вамъ прѣдамꙑ и҆· не о҅тъ сего же тъчь҆ѭ̑ видѣти ѥ҅стъ силѫ христосовѫ· нъ ꙗ҅ко гласъ о҅ставивъшоу малъ· и҅дошꙙ· ҅Елма же и҅ сице не о҅станѣа҅хѫ сꙙ стꙑдости· вол҄еѭ̑ самъ сꙙ прѣдадинъ· тъчь҆ѭ̑ не рекꙑ а҅ꙁъ своѥ҆ вь҆се сь҆творихъ· мошть҆ своѭ̑ о҅тъкрꙑхъ покаꙁахъ· ꙗ҅ко немошть҆на начинаѥ҅те дѣлеса· хотѣх꙽ вашѫ сь҆прꙙтати ꙁь҆лобь҆· нь҆ ѥ҅лма же вꙑ не рачите· нъ ѥ҅дначе прѣбꙑваѥ҅те въ своѥ҅и ꙁьлоби· се а҅ꙁъ самъ сꙙ прѣдаѭ̑·

[0912] Се вамъ сьвѣштахъ да не о҅клевештѫ нѣции христоса глагол҄ѫште· поч꙽то не прѣложи и҅ю̑дꙑ на добро· почто не сътвори ѥ҅го мѫдра и҅ кротъка· како же бѣ сътворити и҅ю̑дѫ кротъка· нѫждеѭ̑ вол҄еѭ̑ ли·

[0913] а҅ште нѫждѫѫ҆· ни сице рачи о̑ун҄ии бꙑти· никтоже ноудь҆ма бꙑваа҅тъ добръ· а҅ште ли вол҄еѭ̑ вь҆се мошть҆но и҅справити· волꙗ ѥ҅моу бѣ дана· да аште не рачи приѧ҅ти бꙑлиꙗ҅ на помоштъ· не врачево то съгрѣшениѥ҆· нъ и҅же и҅цѣлѣнию̑ не рачи· Съмотри колико сътвори да бꙑ ѥ҅го о҅братилъ·

[0914] да бꙑ ѥ҅го гоноꙁилъ· о҅тъ того· о̑учааше и҆ вь҆сеи҆ мѫдрости· и҅ дѣлесꙑ и҅ словесꙑ· вꙑшь҆ша бѣсъ створи· чоудеса творити многа дастъ· о̑устраши бѫдѫштии҅мъ о҅гн҄ьмъ· побѣди цѣсарьствиꙗ о҅бѣштании҅мъ· о҅бличаа҅ше чꙙсто мꙑсли ѥ҅моу· о҅бличаѧ҅ же пакꙑ не ꙗ҅вьꙗ҅ше· ноꙁѣ ѥ҅моу съ и҅нѣми о̑умꙑ· трепеꙁѣ и причꙙсти· ничтоже не доста ѥ҅моу ни мало ни велико·

[0915] о҅нъ же хотꙙ прѣбꙑвааше въ пагоубѣ· и҅ да навꙑкнеши ꙗ҅ко моштьнъ сꙑ прѣложити сꙙ не рачи· нъ своѥ҅ѭ̑ ѥ҅моу лѣностиѭ̑ вь҆се бꙑстъ· Елма бо прѣдаѧ и҆ поврь҆же три десꙙти динарии҆· и҅ ч꙽то рече съгрѣшихъ прѣдавъ крьвь҆ неповиннѫ· что бꙑстъ ѥ҅гда чоудеса творꙙшта видѣ· не вѣшта ꙗ҅ко съгрѣшихъ прѣдавъ крьвь неповиннѫ· нъ что хоштете ми дати и҅ а҅ꙁъ вамъ прѣдамꙑ и· ѥ҅лма бо ꙁъло вь҆мѣсти сꙙ· и҅ прѣдаа҅ниѥ при конь҆ци бѣа҅ше· и҅ грѣхъ съвръши сꙙ· тъгда раꙁоумѣ грѣхъ· что о̑убо о҅тъ сего раꙁоумѣѭ̑· ꙗ҅ко ѥ҅гда лѣнимъ сꙙ· нич ъсоже намъ каꙁаниѥ о̑успѣѥтъ· нъ ѥ҅гда тъштимъ сꙙ· и҅ сами о҅ себѣ подвижемъ сꙙ на добро·

[0916] и҅ сь҆ бо ѥ҅гда каꙁаа҅ше и о̑учител҄ь не слоушаше· нъ ѥ҅гда никогоже бѣ кажѫшта· тъгда своѭ̑ сь҆вѣсть҆ раꙁоумѣвъ· и҅ никогоже сѫшта о̑учителꙗ прѣмѣни сꙙ· и҅ раскаа҅въ сꙙ о҅ дръꙁновенꙑи҅хъ· поврьже три десꙙти сь҆ребрьникъ· что хоштете ми дати и҅ а҅ꙁъ вамъ прѣдамꙑ и· и҅ поставишꙙ ѥ҅моу три десꙙти сьребрь҆никъ цѣнѫ прѣставишꙙ крьви цѣнꙑ не и҅мѫштꙙ· ч꙽то вьꙁемлеши л꙯ сь҆ребрь҆никъ ѡ̑ и҅ю̑до· тоун҄е приде х꙯с· ꙁа вь҆сь миръ пролиꙗ҅ти кръвь свѭ̑· о҅ н҄ѫже тꙑ сьвѣштаваѥ҅ши сꙙ и҅ мѣнѫ твориши бестоудьче· что бо ѥ҅стъ бестоудьнѣѥ҆ мѣнꙑ сеѧ· Тогда придошꙙ о̑ученици· тъгда къгда· ѥ҅гда се бꙑстъ· ѥ҅гда прѣдааниѥ вь҆мѣсти сꙙ· ѥ҅гда самъ сꙙ погоуби и҅ю̑до· придошꙙ к н҄емоу о̑ученици ѥ҅го глагол҄ѫште ѥ҅моу· кде хоштеши о̑уготоваѥ҅мъ ти пасхѫ ꙗ҅сти· видѣ о҅ученикꙑ· видѣ о̑ученика· о҅нъ прѣдаѥ҅тъ владꙑкѫ· а҅ сии о҅ слоужьбѣ пекѫтъ сꙙ· онъ вѣтъ творитъ· а҅ сии на слоужь҆бѫ готовꙙтъ сꙙ· тѣхъ жде и҅ сии ї о҅ни· тѣхъ жде чоудесъ тѣхъ жде о̑учении҆· того жде накаꙁаниꙗ· о҅тъкѫдоу о̑убо прѣмѣн҄ени о҅тъ вол҄ꙙ та вь҆са вина· вьсь҆жде и҅ добрꙑи҅мъ и҅ ꙁълꙑи҅мъ·

[0917] кде хоштеши съготоваѥ҅мъ ти ꙗ҅сти пасхѫ· вечеръ сꙑи бѣ тъгда· ѥ҅лма о̑убо домоу не и҅мѣа҅ше владꙑка· сего дѣл꙽ма о̑убо глагол҄ѫтъ кде хоштеши о̑уготоваѥ҅мъ ти ꙗ҅сти пасхѫ· не и҅мамъ хлѣвинꙑ о̑урочь҆нꙑ· не и҅мамъ кѫштꙙ ни домоу· да навꙑкнѫтъ и҅же свѣтълꙑѧ домꙑ дѣлаѭ̑тъ· и҅ пространꙑѧ притворꙑ· и҅ длъгꙑѧ дворꙑ· ꙗ҅ко не и҅мѣ х꙯с кде главꙑ подъклонити· тѣмъ въпрашаѭ̑тъ сии҆· кде хоштеши о̑уготоваѥ҅мъ ти ꙗ҅сти пасхѫ· кѫѭ̑ пасхѫ не сь҆ѭ̑ пасхѫ нъ жидовь҆скѫ· о҅баче тѫ о̑убо о̑уготовашꙙ о̑ученици· а҅ сиѭ̑ нашѫ самъ о̑устрои҆· нъ самъ пасха бꙑстъ· кде хоштеши да о̑уготоваѥ҅мъ ти ꙗ҅сти пасхѫ·

[0918] о҅на жидовъска бѣ пасха· о҅на вь е҅гуптѣ начꙙтъкъ вьꙁꙙ· чсо дѣлма о̑убо тѫ ꙗ҅стъ пасхѫ х꙯с· пон҄еже вь҆се ꙁаконь҆ноѥ съвръші· ѥ҅гда бо кръштаа҅ше сꙙ глаголаа҅ше· сице бо лѣпо ѥ҅стъ намъ и҅справити вьсѫ правь҆дѫ· придохъ рече о҅тъ беꙁаконь҆нꙑѧ клꙙтвꙑ и҅скоупитъ чловѣка· богъ бо своѥ҅го си сꙑна поусти· рождъшаа҅го сꙙ о҅тъ женꙑ· бꙑвъша подъ ꙁакономъ· да подъꙁаконънꙑѧ и҅скоупитъ· и҅ самого покои҅тъ ꙁакона· нъ да никтоже не глагол҄етъ ꙗ҅ко сего дѣлма ꙁаконъ о̑упраꙁни· сего дѣлма и҅ о̑устави· пон҄е и҅спль҆нити ѥ҅го не можаа҅ше· а҅кꙑ тꙙжь҆ка сѫшта· прѣжде ѥ҅моу и҅спль҆нивъ вь҆се тъгда раꙁдрѣши· сего дѣлма и҅ пасхѫ сътвори· ꙁакона бо повелѣниѥ бѣ пасха· и҅ чсо дѣлма ꙁаконъ повелѣ пасхѫ ꙗ҅сти· нераꙁоумичь҆ни бѣа҅хѫ о҅ благодѣтели жидове· и҅ тоу а҆биѥ ꙁабꙑваа҅хѫ благодѣа҅ниꙗ ꙁастѫп꙽ника б꙯а· не бо нъ ѥ҅гда и҅ꙁидошꙙ и҅ꙁъ е҅гупта· видѣвъше море растѫпивъше сꙙ· и҅ пакꙑ състѫпивъше· и҅на многа чоудеса· глаголашꙙ сътвори намъ богꙑ· и҅же прѣдъ нами пои҅дѫтъ·

[0919] что глагол҄еши чоудеса въ рѫкоу дръжꙙ ѥ҅дначе· толи ли ꙁабꙑ благодѣтелꙗ б꙯а· ѥ҅л꙽ма о̑убо сице бѣшꙙ непочоуѭ̑ште и҅ невѣгласи· о҅ праꙁдь҆ницѣхъ привꙙꙁа даровъ памꙙти богъ· и҅ сего дѣлма пасхѫ жръти повелѣ· а҅ште тꙙ въпроситъ сн꙯ъ ти рече·

[0920] ꙗ҅ко что ѥ҅стъ се пасха· сице речеши ꙗ҅ко ѥ҅же о҅вчеѭ̑ кръвь҆ѭ̑ двь҆ри помаꙁашꙙ дѣти· въ е҆гуптѣ· таче пришъдъ гоубꙙи҆ и҅ видѣвъ не сь҆мѣа҅ше въскочити· ти ꙗ҅ꙁвѫ вь҆нести· и҅ бѣа҅ше праꙁдь҆никъ памꙙть сь҆пасению̑ присно· паче же не се тъчь҆ѭ̑ и҅мѣа҅хѫ· ѥ҅же ветъхꙑѧ и҅мъ въспоминаа҅ше благодѣа҅ниꙗ· нъ и҆ и҅но бол҄ьшеѥ· ѥ҅же грꙙдѫшта и҅мъ прѣжде каꙁаа҅ше· не бо нъ о҅браꙁъ о҅нъ бѣ а҅гнь҆ць҆· и҅номоу а҆гньцоу доуховьноуоумоу· и҅ о҅вьца и҆ о҅вь҆ца· о҅во бо бѣ стѣнь҆ о҅во и҅стина· Елма же ꙗ҅ви сꙙ правьдьноѥ сль҆нь҆це· стѣн҄ь прѣстаа҅ше о̑уже· сльньцоу въсходꙙштоу съкрꙑѥ҅тъ сꙙ стѣн҄ь· сего дѣл꙽ма на тои трепеꙁѣ о҅бои бꙑваѥ҅те пастѣ· и҅ о҅браꙁънаꙗ и҅ и҅стинънаꙗ·

[0921] ꙗ҅коже бо шаръчиѧ на ѥ҅днои дь҆стѣ· и҅ о҅браꙁꙑ чрътаѭ̑тъ и и҅стинѫ пишѫтъ шаромъ· сице и҅ х꙯с сътвори на тои трепеꙁѣ· и҅ о҅браꙁь҆нѫѭ̑ пасхѫ начрьта· и҅ и҅стинь҆нѫѭ̑ приложи· кде хоштеши да съготовимъ ти ꙗ҅сти пасхѫ· бѣ жидовъска пасха· нъ сльнь҆цоу пришъдъшоу свѣта да не сиꙗ҅ѥ҅тъ· и҅стинѣ пришъдъши праꙁдь҆нъ ѥ҅стъ стѣн҄ь· си къ жидомъ глагол҄ѫ· ѥ҅лма мьнꙙтъ сꙙ пасхѫ творꙙште· ѥ҅лма о̑умомъ стꙑдь҆комъ· о҅прѣснь҆кꙑ прѣди полагаѭ̑тъ· и҅же присно нео҅брѣꙁанꙑ срь҆дь҆ци· како повѣждъ ми пасхѫ твориши· ѡ̑ жидовине· црькꙑ раскопана· трѣбишта раꙁметана· свꙙтаꙗ свꙙтꙑи҅хъ ꙁапърана· вь҆сѣкоѧ трѣбꙑ жрьтва прѣтръже сꙙ· чсо дѣлма о҅ сихъ дръꙁаѥ҅ши беꙁаконь҆нꙑи҅хъ дѣлесехъ· и҅де вь҆ вавулонъ и҅нъгда и҅ тоу глаголаа҅хѫ плѣнивъшии҅ тꙙ·

[0922] съпои҅те намъ пѣснь господьнѫ и҅ не можа꙽ше· и҅ се кажꙙ даудъ глаголааше· на рѣцѣ вавулонь҆стѣ тоу сѣдохомъ и҅ плакахомъ сꙙ помꙙнѫвъше сиѡ̑нъ· на врьбиїпосрѣдѣ ѥ҅ѧ о҅бѣсихомъ сьсѫдꙑ своѧ· си рѣчъ гѫсли свирѣли· цѣвница· и҅ прочаꙗ҆· си бо дръжа꙽ше ветъхоѥ· и҅ сими пѣсни поꙗ҅хѫ· и҅ сии҆ шъдъше вь҆ плѣн҄ениѥ҆ въꙁꙙшꙙ· да и҅мѣѭ̑тъ памꙙть҆ житиꙗ҆· своѥ҅ѧ ꙁемьѧ· нъ не да поѭ̑тъ· тоу бо рече въпросишꙙ нꙑ плѣн҄ьшеи҆· словесъ пѣснии рѣхомъ· како въспоѥ҅мъ пѣснь҆ господьн҄ѫ на ꙁеми стоуждии҆·

[0923] Что глагол҄еши пѣсни ли господь҆нꙙ не поѥ҅ши· на ꙁеми штоуждеи҆· а҅ ли пасхѫ господь҆нѫ твориши на ꙁеми штоуждеи҆· видѣ ли ѫ҅родь҆ство видѣ ли беꙁакониѥ· ѥ҅гда рати бѣшꙙ ноуждѫ творꙙштеѥ҅· ни пѣсни можаа҅хѫ сь҆пѣти на ꙁеми штоуждеи҆·

[0924] нꙑнꙗ же о҅ себѣ никогоже ноудꙙшта· ни бѣдꙑ творꙙшта· рать҆ творꙙтъ на б꙯а· видиши ли како нечь҆сть о҅прѣснь҆чь҆скаꙗ· како беꙁаконенъ праꙁдьникъ· како пасха нѣстъ жидовъска· Бѣ пасха жидовъска и҅нъгда· нъ раꙁори сꙙ нꙑнꙗ· и҅ приде пасха доуховънаꙗ ѭ̑же прѣда тъгда· ꙗ҅дѫштемъ бо и҅мъ рече и҅ пиѭ̑штемъ· въꙁьмъ хлѣбъ прѣломи и҅ рече· се ѥ҅стъ пльть҆ моꙗ ꙁа вꙑ прѣламаѥ҅ма· вѣдꙙтъ сꙙ навꙑкъшиї глагол҄емоѥ· и҅ пакꙑ чашѫ глагол҄ꙙ се ѥ҅стъ крьвь҆ моꙗ· ꙗ҅же ꙁа многꙑ проливаѥ҅ма на о҅ставь҆ѥ҅ниѥ грѣхъ· и҅ приде и҅ю̑да се глагол҄ѫштоу хс꙯оу· си ѥ҅стъ крь҆вь҆ ѡ̑ и҅ю̑до· ѭ̑же прода на трехъ десꙙтехъ динарии҆· си ѥ҅стъ кръвь҆ ѥ҅ѧ҅же дѣл҄ьма тократь҆ стꙑдъкꙑѧ сь҆вѣтꙑ о҅нꙑ творааше· сь ѫ҅родь҆нꙑи҅ми фарисеи҆· ѡ̑ веле х꙯сово чловѣколюбиѥ· ѡ̑ веле и҅ю̑дино беꙁакониѥ҆· ѡ̑ веле вь҆ꙁбѣшениѥ҆· о҅въ бо прода ѧ на трехъ десꙙтехъ динарии҆· а҅ х꙯с и҅ по семъ не о҅тъвръже сꙙ· сиѭ̑ крьвь проданѫѭ̑ въ о҅тъпоуштениѥ грѣхомъ дати· тъчь҆ѭ̑ а҅ бꙑ хотѣлъ· приде бо и҅ю̑да причꙙстити сꙙ свꙙтѣи трепеꙁѣ·

[0925] ꙗ҅коже бо ноꙁѣ ѥ҅моу о̑умꙑ ѥ҅гда и҅ инѣмъ о̑ученикомъ· сице и҅ ст꙯ꙑѧ пода ѥ҅мꙋ трѣбꙑ· да ни ѥ҅дного же и҅матъ и҅ꙁвѣта· а҅ште прѣбѫдетъ въ ꙁьлѣ· вь҆се бо своѥ и҅спльни х꙯с· нъ о҅нъ ѥ҅дначе прѣбꙑвааше въ ꙁьлѣ о̑умѣ· Нъ врѣмꙙ о̑убо пристѫпити къ гръдѣи сеи трепеꙁѣ· вь҆си о̑убо и҅дѣмъ· сь лѣпꙑи҅мъ въꙁдръжании҅мъ и҅ чистотѫ· не бѫди никтоже и҅ю̑доѭ тоу· не бѫди никтоже ꙁълъ· не бѫди никтоже и҅мѣѧ ꙗ҅дъ· не ино въ о̑устѣхъ и҅мѣѧ ни въ о̑умѣ· приде х꙯с и҅ нꙑнꙗ тъ жде· ѥ҅же трепеꙁѫ о҅нѫ о̑утвори· сии и҅ нꙑнꙗ сиѭ̑ оутвараѥ· не бо ѥ҅стъ чловѣкъ творꙙи прѣдълежꙙштаа· бꙑти пль҆ти и҅ крь҆ви христосовѣ· нъ распьнꙑи҅ сꙙ ꙁа нꙑ х꙯с· о҅браꙁъ испль҆нꙗѧ строитъ· молитвь҆никъ словеса глагол҄ꙙ о҅на нъ сила и҅ дара божиꙗвьсеѥ҅стъ· се ми ѥ҅стъ пльть҆ рече· се слово прѣди лежꙙштаꙗ о̑устраꙗѥ҆· ҅И ꙗ҅коже о҅нъ гласъ глагол҄ꙙи· растите и҅ о̑умножаи҅те и҅ и҅спль҆ните ꙁемь҆ѭ̑· ѥдинѫ речено бꙑстъ· нъ по вь҆са лѣта дѣло бꙑваѥ҆тъ· силѫ творꙙ ѥ҅стъствоу нашемоу· на плодътворениꙗ҆· сице и҅ сии гласъ ѥ҅д꙽нѫ реченъ· въи҅нѫ трепеꙁѫ въ рькъвахъ· о҅тъ того до дьнесь҆·

[0926] и҅ до пришъствиꙗ ѥмоу· жрътвѫ съвръшенѫ творитъ· Не моꙁи о̑убо никтоже съ ль҆сть҆ѭ̑ прити· не моꙁи никтоже неприꙗ҅ꙁни пльть҆ сꙑ· не моꙁи никтоже ꙗ҅доу и҅мѣѧ въ о̑умѣ· да не осѫждениѥ вьꙁьметъ·

[0927] тъгда бо ѥ҅же и҅ вь҆ꙁꙙ хлѣбъ и҅ю̑да· тоу въскочи вь҆ н҄ь диꙗ҅волъ· не пль҆ть҆ о҅бидꙙ господьнѫ· нъ стоудъ о҅бидꙙ и҅ю̑динъ· да навꙑкнеши ꙗ҅ко и҅же недостои҅но вь҆ꙁемь҆ѭ̑тъ ст꙯оѥ комъканиѥ· въ тꙑ паче въскачетъ и҅ вълаꙁитъ чꙙсто диꙗ҅волъ· ꙗ҅коже бо и҅ въ и҅ю̑дѫ тъгда· чисто бо подобь҆нꙑи҅мъ потекѫтъ· а҅ неподобь҆на вь҆ꙁемь҆ѭ̑штии҅хъ въ бол҄ьшѫѭ̑ мѫкѫ вълагаѭ̑тъ· и҅ не страшꙙ глагол҄ѫ· нъ паче о̑утврьждаѧ· не бѫди и҅ю̑доѭ тоу никтоже· да и҅матъ ꙗ҅доу ꙁъла·

[0928] брашно ѥстъ доуховьноѥ жрьтва· ꙗ҅ко брашь҆но пль҆тьноѥ ѥ҅гда въ ѫ҅тробѫ слоуꙁь҆ и҅мѣѭ̑штоу ꙁь҆ль въпадетъ· паче продлъжитъ недѫгъ· не свои҅мъ ѥ҅стьствомь҆ нь҆ недѫгꙑ ѫ҅тробꙑ· сице и҅ о҅ таи҅нꙑи҅хъ доуховънꙑи҅хъ ѥ҅стъ· и҅ си бо ѥ҅гда въ о̑умъ въпадѫтъ ꙁълоби пль҆нъ· паче того прокоудꙙтъ и҅ погоубꙙтъ· не свои҅мъ ѥ҅стьствомъ· нъ недѫгомъ прии҅мъшꙙѧ доушꙙ· не моꙁи о̑убо никтоже ꙁъла о̑ума и҅мѣти вь себѣ· нъ о҅чистимъ срь҆дьце· къ чистѣи҅ бо приходимъ жрь҆твѣ· ст꙯ѫ сътворимъ доушѫ· мошть҆но бо ѥ҅днѣмъ҆ дь҆немъ семоу бꙑти· како и҅ кꙑмъ о҅браꙁомъ· а҅ште и҅маши что до врага своѥ҅го· и҅стръгни гнѣвъ· и҅цѣли ꙗ҅ꙁвѫ· о҅трѣши враждѫ· да вьꙁь҆меши цѣль҆бѫ о҅тъ трепеꙁꙑ· къ жрь҆твѣ приходиши грь҆дѣ и҅ ст꙯ѣ·

[0929] о̑убои҅ сꙙ съкаꙁаниꙗ того приноса· ꙁаколень прѣди лежи х꙯съ· того дѣлма ꙁакланъ бꙑстъ и҅ почто· да сь҆миритъ небесьнаꙗ҆· да и҅ а҅гг҄еломъ тꙙ сътворитъ дроуга· и҅ сь вь҆сѣмь богоу съмиритъ хс꙯ъ· да и҅ съ а҅гг҄елꙑ и҅ съ а҅ггель҆скомь владꙑкоѭ̑· да тꙙ съдроужитъ врага сѫшта и҅ рать҆ника· своѭ̑ доушѫ вь҆да· а҅ ли тꙑ съ клеврѣтомъ свои҅мъ моудиши· враждѫ дръжⱕ҆· како можеши и҅ти къ мирь҆нѣи трепеꙁѣ и҅ господь҆н҄и· о̑умрѣти ꙁа тꙙ не о҅тъвръже сꙙ· а҅ тꙑ ни гнѣва о҅ставити клеврѣтоу своѥ҅моу хоштеши· пакость бо ми рече сь҆твори великѫ· и҅ ꙁѣло мꙙ прѣи҅ꙁноури· да что тоу· а҅ште и҅ ꙁѣло и҅маниї жладьба· нь николиже тебе не распꙙ· ꙗ҅коже и҅ христоса жидове· нъ о҅баче и҅ тѫ самѫ крь҆вь ѭ̑же пролиꙗшꙙ· на сь҆пасениѥ҆ пролиꙗвъшиимъ дастъ· что семоу и҅маши тъчно решти· а҅ште не о҅ставиши вражъдꙑ врагоу· не томоу бо пакость҆ сътвори· нъ паче себѣ· о҅номоу бо многъкратꙑ вь҆ сеи жиꙁни пакость҆ сътвори· нъ и҅ себѣ беꙁ милости сътвори· о҅тьвѣтъ вь҆ сѫдънъи҆ дьнь҆· ничсоже по сице ненавидитъ б꙯ъ· ꙗ҅коже памꙙтива ꙁълоу чловѣка· ꙗ҅ко се о҅бꙙтривъше сꙙ срь҆дьце и҅ надоувъши сꙙ доуши· Слꙑши бо что рече ѥ҅гда приносиши даръ си на трѣбиште· ти тоу помꙙнеши горѣ стоѧ о̑у трѣбишта· ꙗ҅ко братъ твои и҅матъ на тꙙ нѣчто· о҅стави даръ свои· и҅ шъдъ о̑устрои҅ сꙙ съ братомъ·

[0930] ч꙽то глагол҄еши· о҅ставь҆ѭ̑ ли е҅и҆ рече сьмирениꙗ бо съ братомъ и҅ си жрътва· а҅ тꙑ не и҅справиши мира· томоу причꙙштаѥ҅ши сꙙ жрътвѣ· нъ не раꙁоумно ти и҅справь҆е҅ниѥ бꙑстъ· сътвори о̑убо о҅но прь҆воѥ· ѥ҅го дѣлма жрьтва принесена бꙑстъ· да и҅ тъгда насꙑтиши сꙙ добрѣ· сего дѣл҄ьма бо сь҆ниде сꙑнъ бж꙯ии· да състрои҅тъ наше ѥ҅сть҆ство съ богомь҆· сего дѣлма не тъчиѭ̑ самъ приде· нъ и҅ насъ ѥ҅же тако творимъ·

[0931] своѥ҅моу и҅мени о҅бь҆штꙙ наречениꙗ· блажени бо рече сь҆мираѭ̑штии· ꙗ҅ко то сꙑнове божии҆ нарекѫтъ сꙙ· ѥ҅же бо сътвори ѥ҅днорожденꙑи҆ сꙑнъ божии҆· се и҅ тꙑ сътвориши противѫ силѣ своѥи҆· мироу и҅сходатаи бꙑваѧ· и҅ себѣ и҅ намъ· сего дѣлма тꙙ и҅ сꙑна нарицаѥтъ божиꙗ сь҆мираѭ̑шта· сего дѣлма вь҆ врѣмꙙ жтвꙑ·

[0932] ни ѥ҅дноѧ҅ же и҅ноѧ особь помꙙнѫ правь҆дꙑ· нъ тъчьѭ̑ съ вь҆сѣмь҆ миръ и҅мѣти· кажꙙ ꙗ҅ко вьсего бол҄е се ѥ҅стъ· хотѣхъ продль҆жити слово· нъ гонѣѭ̑тъ и҅ съвѣштанаꙗ· вь҆немь҆ѭ̑штии҅мъ а҅ште помь҆нꙙтъ· поминаимъ о̑убо си присно словеса· ст꙯ꙑихъ цѣловании҆ грь҆дааго лобь҆ꙁаниа· ѥ҅же къ себѣ самѣмъ· се бо съплѣтаѥ о̑умꙑ нашꙙ· и҅ творитъ тѣлеси ѥ҅д꙽номоу бꙑти вьсѣмъ· ѥ҅л꙽ма и҅ ѥ҅днои пль҆ти причꙙштаѥ҅мъ сꙙ· вь҆си о̑убо сь҆лѣи҅мъ сꙙ вь҆ тѣло ѥ҅д꙽но· не пльтиїдроугъ къ дроугꙋ сь҆мѣѭ̑ште· нъ доушꙙ коупьно къ любь҆въноуо̑умоу сьвѫꙁоу· приклоупь҆ꙗ҅ѭ̑ште·

[0933] сице можемъ пространо насꙑтити сꙙ прѣди лежꙙштꙙѧ трепеꙁꙑ· ҅Аште бо и҅ тъмамъ правь҆дꙑ ти памꙙтиви ѥ҅смъ ꙁълоу· вь҆се то беꙁ оума и҅ вътъште· и҅ ничсоже о҅ тѣхъ на съпасениѥ҆· словеси плодъ сътворити можетъ· се вѣдѫште вь҆сь҆ гнѣвъ положимъ· о҅чиштаѭ̑ште своѧ сь҆вѣсти· и҅ съ кротостиѭ̑ и҅ тихотоѭ̑ вь҆сеѭ̑· пристѫпаи҅мъ къ трепеꙁѣ христосовѣ· с н҄имже о҅тцоу слава коупно съ ст꙯ꙑи҅мъ доухомь҆· нꙑнꙗ и҅ присно и҅ вь вѣкꙑ вѣкомъ· а҅мин꙽ ⁘

[0934]  їѡ̑а҅нна ꙁлатоо̑устааго слово вь҆ великꙑ четврътък꙽· Въ и҅стинѫ тѫжѫ о̑ужастиѭ̑ сꙑ о҅дръжим꙽· како насꙑштѫ жꙙждѫ вашего любослꙑшаниꙗ· кѫѭ̑ прѣди поставь҆ѭ̑ словеси трепеꙁѫ· ч꙽то бѫдѫ люди селикꙑ гостꙙ· и҅мже ѥ҅динъ х꙯с гонѣѥ҅тъ насꙑтити· при двьрехъ бо о̑уже вь҆сего мира радость· приближаа҅тъ сꙙ о҅тишиѥ господь҆нꙗ въскрь҆сениꙗ· пакꙑ мꙙтетъ сꙙ жидовь҆скꙑи несь҆мꙑсль҆нъи родъ· пакꙑ на пастоуха лаѭ̑тъ п꙽си· пакꙑ на владꙑкѫ вѣште творꙙтъ рабі· пакꙑ сь҆вѣтъ творꙙтъ ть҆мнии҆ дѣлател҄е· пакꙑ и҅ю̑да поо̑учаѥ҅тъ сꙙ баꙁакон꙽ноуо̑умꙋ прѣданию̑· пакꙑ готовꙙтъ жидове сь҆ребро да въ а҅дъ поустꙙтъ ѥ҅же въ мрь҆твꙑи҅хъ простъ· и҅ навꙑкнѫтъ ꙗ҅ко плѣвома ѥ҅сть҆ сьмрьть҆· да сꙙ и҅стрꙙсѫтъ гроби· а҅ мрьтвии҆ въперени бѫдѫтъ на вь҆станиѥ҆· пакꙑ о̑ученикъ продаѥ҅тъ· и҅ ꙁаконоу вꙑкнѫвъшии҆ коупоуѭ̑тъ· и҅ раꙁбои҅никъ на крь҆стѣ богословитъ· нъ прѣдаѭ̑штааго слово помꙙнѣмъ· что хоштете ми дати рече· да а҅ꙁъ вамъ прѣдамъ ѥ҅го· ч꙽то хотꙙтъ дати беꙁꙋмь҆лю їю̑до· о̑удавь҆ѥ҅нию̑ ѫ҅же· прочѫѭ̑ тъмѫ нео̑угасимъи о҅гн҄ь· цѣсарь҆ствиꙗ бж꙯иꙗ лихованиѥ҆· о҅тълѫчениѥ ст꙯ꙑи҅хъ· беꙁъ вь҆станиꙗ падениѥ҆· то бꙑстъ мѣнениꙗ твоѥ҆го о҅тъ жидовъ притꙙжаниѥ· что ти могѫт꙽ дати сицево· ѥ҅лико ти ѥ҅стъ погꙑбнѫти ѡ̑ беꙁакон꙽ниче· и҅ всего ꙁьла пль҆не· поч꙽то сице на малѣ продаѥ҅ши· небесе и҅ ꙁемнааго творь҆ца· ѥ҅же на длани носитъ вь҆се· ѥ҅гда владꙑкѫ си видѣ чтома· и҅ многоцѣнноѥ муро на гръдѫѭ̑ ѥ҅моу главѫ видѣ лѣѥ҅мо· и҅ ч꙽тѫштии женѣ ꙁаꙁь҆рꙙ вь҆пиꙗ҅ше· въскѫѭ пагꙋба си сего мура· почто се муро не бꙑстъ продано на трехъ сьтѣхъ динарихъ и҅ дано о̑убогꙑмъ· да муромъ ѥ҅же ѥ҅стъ раꙁличь҆ вонꙗми о̑устроѥ҅но· и҅ хꙑтростиѭ̑ съкоупьѥ҅но·

[0935] трь҆мь҆ сътомъ сь҆цѣни динаремъ· а҅ и҅стин꙽ноѥ муро ѥ҅же о҅бонꙗ҅въше мрьтвии҆ въскръсаѭ̑тъ· на трехъ десꙙтехъ сьребрьницѣхъ продаѥ҅ши· не вѣси что продаѥ҅ши їю̑до·

[0936] о҅тъмило тꙙ ѥ҅стъ сь҆ребролюбь҆ства пиꙗ҅нь҆ство· къгда ѥ҅си видѣлъ господина робомъ продаѥ҅ма· къгда ли ѥ҅си навꙑкнѫлъ продаꙗти свѣтъ да тъмѫ коупиши· почто ли любь҆ве похоули поꙁнаниѥ҆· почто ли лобь҆ꙁании҅мъ прѣдаа҅ниѥ твориши· добрѣ ли тꙙ о҅бличаѧ и҅ꙁдалече пророкъ вь҆пиꙗ҅ше· ѥ҅моуже клꙙтвꙑ о̑уста ѥ҅го пльна сѫтъ· горести и҅ ль҆сти· подъ ѧ҅ꙁꙑкомъ ѥ҅моу троудъ и҅ болѣꙁнь҆· ꙗ҅ко и҅ бритва и҅ꙁоштрена сътворивъ ль҆сть҆· лобꙑꙁааше владꙑкѫ си· пристѫпи лобь҆жи· трьпитъ ти владꙑка трь҆пѣливꙑи҆· не ꙁълааго смрада твоѥ҅го лобꙑꙁаниꙗ о̑увраштаѧ сꙙ· нъ ѥ҅же ти бѣ далъ даръ· и҅с твои҅хъ и҅ꙁемьѧ о̑устъ· ҆Ѡ коль҆ми сь҆ребролюбь҆ство ꙁь҆ло· тѣмь҆ бо о̑ученикъ а҅постоль҆ска и҅стѫвъ рꙙдоу· о̑удавь҆ѥ҅нию̑ ѫ҅же приѧ҆·

[0937] и҅ достои҅нѫ покаꙁа силѫ грьтань҆· и҅мже и҅ꙁидошꙙ прѣдаа҅нию̑ словеса· сего же нечь҆стива꙽го о҅ставивъше· на благочь҆стива раꙁбои҅ника приведѣмъ слово· ѡ̑ свѣте неи҅сповѣдимꙑи҆· тѣмъ бо раꙁбои҅никъ въскочи съ крь҆ста въ раи҆· ѥ҅же бо и҅ видѣ г꙯а посрѣдоу висꙙшта· и҅ вь҆сь҆ миръ трꙙсѫштъ сꙙ страхомь·

[0938] и҅ сль҆нь҆це лютоѭ̑ покрꙑваѥ҅мо сꙙ жел҄еѭ̑· дьнь҆нꙑи҅ же свѣтъ бѣжꙙшть҆· и҅ съставоу чиноу своѥ҅го о҅ть҆мештѫть҆ сꙙ· камениѥ҆ расѣдаѥ҅мо сꙙ· видѣвъ же вь҆се то и҅ на о̑умѣ си положивъ· и҅ подроуга си раꙁбои҅ника не решти не вѣдꙑ словесъ· и҅ всѫ тварь҆ ѥ҅же видѣ· сѣмо и҅ о҅намо ꙁꙑбьѭ̑штѫ сꙙ· и҅ трепештѫштѫ· посрѣдоу висꙙшта владꙑкѫ·

[0939] трепештѫштии҅хъ поꙁна· и҅ поꙁнавъ тоу а҅биѥ вь҆ꙁьпи· помꙙни мꙙ господи ѥгда придеши вь цѣсарь҆ствиѥ҅ си· по и҅стинѣ бꙑстъ раꙁбои҅никъ· ѥ҅днонадесꙙтааго часа дѣлател҄ь· вь҆ сего бо дьне жиꙁни и҅спльни дѣло· и҅ а҅ште и҅ на ѥ҅динь҆ часъ наѧтъ бꙑстъ нъ добрѣ сь҆дѣла· не сътѫжи си вѣроѭ̑· не вь҆ꙁьрѣ на хоулꙑ ни ꙗ҅ꙁвꙑ· жидовь҆ска о̑укорениꙗ҆ небрѣже· вь҆ꙁꙙ миръ вь҆сь҆ о̑учителꙗ· и҅ вь҆сего мира владꙑкѫ поꙁнавъ· достои҅но дастъ поклон҄ениѥ҆· что противѫ томоу мъꙁдамъ вь҆ꙁдател҄ь· любивꙑи чьстемь҆ добро дѣѭ̑штии҅мъ х꙯с· раꙁбои҅ника грꙙдѫштеѥ просивъша сии прѣвеликꙑи даръ ѥ҅дномь҆ часѣ покаꙁа· о҅ного рекша помꙙни мꙙ г꙯и ѥ҅гда придеши въ цѣсарь҆ствиѥ҅ си· тоу а҅биѥ҆ владꙑка х꙯с о҅ть҆вѣшта рекꙑ· а҅минъ глагол҄ѫ ти дь҆несь҆ съ мноѭ̑ бѫдеши въ раи҆· и҅стинно писаниѥ҆ ѥ҅же глагол҄етъ· ѥ҅ште глагол҄ѫштоу тебѣ рекѫ· се придохъ· томоу христосоу и҅ богоу нашемоу слава и҅ покланꙗниѥ· съ о҅т꙽цемъ и҅ съ ст꙯ꙑи҅мъ доухомь҆· нꙑнꙗ и҅ присно и҅ вь҆ вѣкꙑ вѣкомъ҆ ⁘ а҅минъ ⁘

[0940]   ст꙯аа҅го оц꙯а нашего їѡ̑а҅нна ꙁлатоо̑устаа҅го· слово въ свꙙтꙑи пꙙтъкъ ⁘ Конь҆ча сꙙ о̑убо намъ а҅лчь҆бънꙑи троудъ· конь҆ча же сꙙ крь҆стомъ· кь҆де бо подоба о҅долѣния̑ конь҆цоу· раꙁвѣ на побѣдь҆ницѣ конь҆чавати сꙙ· побѣдникъ бо кръстъ·

[0941] ѥ҅дноѭ̑ о̑убо подрѫженъ· присно же бѣсꙑ прогонꙙ· кде бо капишта· и҅ животънаꙗ҆ поустошь҆наꙗ о̑убиваниꙗ· кде капиштьницꙙ и҅ нечь҆стивꙑи о҅гн҄ь· о̑угасе вь҆се ѥ҅динѣмь҆· свꙙтаꙗ крьвь паде· и҅ ста крь҆стъ многосиль҆наꙗ сила· стрѣла невидома· бꙑлиѥ беꙁвешть҆но· и҅сточникъ болѣꙁни рѣшꙙ· о̑укоренаꙗ слава· ꙗ҅коже а҅ште несь҆вѣдь҆наꙗ҆ глагол҄ѫ и҅на о҅ христосѣ· а҅ште и҅ несь҆вѣдь҆наꙗ чоудеса и҅сповѣдаѧ· о̑уштрашѫ послоушаѭ̑штааго· не толма о҅ тѣхъ ꙗ҅коже о҅ крь҆стѣ крашѫ сꙙ·

[0942] ꙗ҅коже се нѣчто рекѫ· о҅тъ дѣвꙑ и҅ꙁиде їс꙯· велико чоудо бракъ прѣи҅ти· и҅ ѥ҅сть҆ство сти· нъ а҅ште бꙑ кръстъ не бꙑлъ· не бꙑ съпасла сꙙ дѣлꙑ прь҆ваꙗ породънаꙗ дѣвица· нꙑнꙗ же въ годъ кръста· прь҆ваꙗ съпасаѥтъ сꙙ жена· ветъхоѥ ꙁъло новꙑими благодатьми и҅сцѣлꙗѭ̑шти· вь҆ста мрьтвь҆ць въ галилеи҆ нъ пакꙑ о̑умь҆рѣ· а҅ꙁъ же кръста ради въставъ· не могѫ ктомоу съмрьтиѭ̑ пасти· плоу и҅соусъ море богъ въ а҅лдии҆·

[0943] дрѣво въ тъ дь҆нь҆ дастъ о̑успѣхъ· а҅ꙁъ же приѧ҅хъ дрѣво вѣчь҆ноѥ благо· ѥ҅же прии҅мъ въ корабь҆ꙗ҅ мѣсто доуховънꙑѧ· пронꙑривꙑи҅хъ о҅търѣѭ̑ вльнꙑ· напитани бꙑшꙙ пꙙть тꙑсѫштъ· ни ѥ҅днѣмъ крь҆стьнꙑи҅мъ съложениѥ҅мъ· кде о̑убо кръмь҆ѧ тоѧ и҅ꙁбꙑть҆ци· Како и҅же нѣсмь҆ тоу бꙑлъ· бꙑвꙑшии҅хъ тоу о҅статъкꙑ вьꙁь҆мѫ· двѣ на десꙙте бо бѣста кошници о̑укроухъ о҅сталѣ·

[0944] малочисмень҆на бо бѣ благодѣть҆· распꙙ сꙙ христосъ и҅ присно питаѥ҅ми ѥ҅смъ· и҅ насꙑштаѭ̑ште сꙙ пакꙑ просимъ· и прии҅м꙽ше любимъ· и҅ боле ѥ҅стъ недостать҆ка· беꙁъ ть҆штетꙑ бо благодѣть· да хвалимъ бѫдетъ дьнь҆ с꙽· свѣтовънꙑи҆ родител҄ь· ѥ҅гоже ради прочии дь҆ниѥ на веселиѥ нарекошꙙ сꙙ· како· послоушаи҆· дь҆несь҆ а҅дамъ съꙁъданъ бꙑстъ въ шестꙑи҆ дь҆нь҆· дьнесь҆ о҅браꙁъ божь҆ствь҆нꙑи҆ носи· Дьнь҆сь мала о̑утварь въ о̑утвари състави сꙙ· дь҆несь҆ кръ҆мникъ чловѣчь҆скъ· добраꙗ о̑усел҄енꙑѧ привесла· животъ вь҆сѣхъ· животъ старѣи҅шинь҆ствоуи҆· дь҆несь҆ ꙁаповѣди приѧ са҅мовластънꙑѧ· дь҆несь҆ и҅спаде и҅с породꙑ· дьнесь҆ пакꙑ въпоуштенъ бꙑстъ·

[0945] ѡ̑ многоо҅браꙁь҆наа҅го дь҆ни· ѡ̑ многоплачь҆нааго и҅ беꙁплачь҆нааго· ѡ̑ ꙁао̑утра о҅печаливꙑи҆· вечеръ же вь҆ꙁвеселивъ· Паче же не толма врѣдивъ· ѥ҅лмиже и҅сцѣливъ· скръбьнъ вамъ и҅сповѣдаѭ̑ сꙙ· ветъхꙑѧ страсти погонꙙ· слꙑша а҅дама о҅тча домꙋ и҅спадъша· чловѣка породь҆нааго гражданина· беꙁъ ꙁемьнааго троужданиꙗ҆ живѫшта· беꙁъ дъжда кръмꙙшта сꙙ· никакоже потовъ и҅ли рꙑла· и҅ли троудовъ· и҅ли течениꙗ· на житиѥ трѣбоуѭ̑шта· присно ꙁеленꙑи҅мъ дѫбиѥмъ веселꙙшта сꙙ· о҅тъ цвѣтовъ въ цвѣтꙑ прѣходꙙшта· о҅тъ плодовъ въ плодꙑ прѣходꙙшта· вь слѣд помꙑслъ вьслѣдоуѭ̑штѫ потрѣбѫ и҅мѫшта· не и҅мѫшта же добротꙑ ради видомꙑи҅хъ· на что прьвоѥ҆ рѫцѣ простеръ·

[0946] просльꙁихъ многашди толикꙑ благꙑн҄ꙙ· того видѣвъ о҅тъпадъша· о҅бьшта бо бѣа҅ше страсть҆· и҅ нашего рода касаѭ̑шти сꙙ· е҅гда же ли вь҆ е҅уа҅гг҄елиѧ вьꙁь҆рѣхъ· и҅ доїдохъ сего дь҆ни· шестꙑи҆ бо бѣ и҅ о҅нъ и҅ сь҆· погоубихъ же и҅ печали прѣмѣнихъ сꙙ· и҅ свѣтълъ ѥ҅смь҆ словесемь҆· и҅ глаголѫ къ себѣ и҅ къ вамъ· о҅тъбѣжа болѣꙁнь҆ и҅ печаль҆· и҅ въꙁдꙑханиѥ҆· ветъхаꙗ мимо минѫшꙙ· се бꙑшꙙ вь҆са нова·

[0947] ꙗ҅коже бо врачевь҆стии҆ о҅троци· ꙁмии҅нꙑѧ ꙗ҅ꙁвꙑ цѣлꙙтъ· и҅с тѣхъ и҅ꙁемьѭ̑ште цѣль҆бь҆наꙗ бꙑлиꙗ҆· растворь҆ше винами ꙗ҅ꙁвънꙑи҅ми врѣдъ цѣлꙙште· тако же и҅ съпас꙽ вь҆сꙙ ꙁьлꙑѧ винꙑ на благоѥ прѣтвори· горкоѥ сладь҆ко сътворивъ чловѣчь҆ноѥ· на цѣлбѫ прѣложивъ· сь҆мрь҆тьноѥ стрѣкало на н҄ѫ сьвративъ· дрѣвѣнꙑи҆ врѣдъ на съпасъ прѣложивъ· дьнь҆ вь҆ꙁь҆мъ миръ о҅печаливꙑи҆· и҅ дь҆нь҆ о҅тъда миръ вь҆ꙁвеселивъи҆· мьнѣ не вѣроуи нъ свои҅ма о҅чима·

[0948] виждъ сѫштии съборъ и҅ прѣстани къ намь о̑уставь҆ꙗ҅ѧ дь҆нь крь҆стьнꙑи҆· и҅ вьси веселимъ сꙙ· и҅ а҅лчамꙑ о҅тъ ꙁь҆ла и҅ о҅чиштаи҅мъ вьсе ѫ҅трьн҄еѥ и҅ вь҆нѣшь҆неѥ· сице праꙁдь҆ника слово· сиць веселиꙗ о҅браꙁъ· мала повѣдаѭ̑ кръ҆стънꙑѧ силꙑ чоудеса· вь҆ꙁь҆ри на крѫгъ вь҆сел҄енꙑѧ· колико вьсии и҅ колико градъ· колико мѣстъ· колико ѧ҅ꙁꙑкъ· колико о҅стровъ· колико рѣкъ колико примориꙗ· колико родовъ и҅ странъ· и҅ їнострань҆никъ· ти вь҆си крь҆ста ради а҅л꙽чѫтъ· того силоѭ̑ врагꙑ распь҆нъше· и҅ раꙁдроушаѥ҅тъ сꙙ ноштъ мноꙁѣмъ· и҅ не раꙁдроушаа҅тъ сꙙ а҅лчь҆бънꙑи троудъ· и҅ нꙑнꙗ почто сь҆нидохомꙑ сꙙ вь҆си слꙑшатъ нѣчто о҅ крь҆стѣ· и҅ напльнꙗѥ҅мꙑ цръкве· и҅ дроугъ дроуга порѣѥ҆· потꙙште сꙙ троуждаѭ̑ште сꙙ· прѣдъ сѫдиꙗ҅ми многаш꙽ди· прѣдъстолиꙗ съподобь҆ꙗ҆ѥ҅ми· прѣдъ їсоусомъ же сладь҆цѣ стоѧ҅ште· пон҄еже їс꙯ стоꙗ҆ насъ ради· да ставитъ ꙁълоу течениꙗ· ч꙽то о̑убо сътвори сꙙ дь҆несь҆· да не просто бо насъ прѣтекѫтъ· дьни сего чоудеса· мѣсꙙч꙽но о̑убо бѣа҅ше· и҅ само то къ о̑утроу· и҅ веденъ бꙑстъ съвꙙꙁанъ рѫкама· въ преторъ пилатовъ· рѫцѣи҅ слѣпꙑи҅хъ цѣльбь҆нѣи· хромꙑи҅хъ врачъбь҆нѣи҆· и҅ прь҆сти ѫ҅ꙁами сътврьждени бѣа҅хѫ· вѣжди съꙁъдавъшии҆· и҅ цѣл҄ител҄ь ѥ҅стъствънъї дръжимъ бѣа҅ше· не кон꙽чати своѥго хꙑтрость҆нааго дѣла· то ли господеви о҅тъдаѥ҅те· сьвꙙꙁанъ бꙑстъ· вꙙжꙙи҆ въ о҅блацѣхъ водъ· и҅ рѣшꙙи сь҆пꙙтꙑѧ мѫжь҆ствомъ· и҅же плѣн꙽никомъ о҅ставь҆ѥ҅ниѥ даѧ сь҆вꙙꙁанъ бꙑстъ и҅же лаꙁара раꙁдрѣши· о҅тъ ѫ҅ꙁъ сьмрьтьнꙑи҅хъ· веденъ бꙑстъ вь҆ ть҆мницѫ· и҅же несь҆вѣдънꙑи҅ми а҅гг҄елꙑ о҅рѫженось҆ствоуѥ҅мъ· и҅же небо прѣстолъ и҅мꙑ·

[0949] и҅ трь҆пѣѣ҅ше влѣкомъ творьць҆ о҅тъ твари· ꙁъдател҄ь о҅тъ ꙁъданиꙗ· творь҆ць҆ о҅тъ сътворенааго· что о̑убо о҅ сихъ· что бꙑстъ· и҅ ти рече не вьнидошꙙ вь҆ тьмницѫ· да не о҅скврьнꙙтъ сꙙ· нъ да ꙗ҅дꙙтъ великъ дь҆нь҆· ѡ̑ великааго беꙁакониꙗ· о̑убои҅ бесправь҆дь҆нꙑи творꙙтъ· и҅ вь҆ ть҆мницѫ вь҆нити о҅тъмештѫтъ сꙙ· хранꙙште сꙙ не о҅скврь҆нити· и҅же о̑уже о҅скврь҆н҄ении҆· о҅вь҆цеѭ о҅вь҆цѫ раꙁараѭ̑ште· о҅жидаа҅ше о̑убо сѫда· вь҆сеѧ вьсел҄енꙑѧ сѫдии҆· о҅жидааше сь҆тел҄ь· доушънꙑи҆ сь҆вѣдѣтел҄ь·

[0950] ꙁъдавꙑи҆· и҅ сѫдимъ· и҅ чловѣци о̑убо сѣдѣа҅хѫ сѫдꙙште· б꙯ъ же стоꙗ҅ше и҅ стоѧ҆ млъчаа҅ше· прѣдъ двьрьми чловѣчъскꙑи҅ми стоѧ· небесь҆нꙑи҅хъ двьрии владꙑка· въпраша пилатъ· васнь҆ жидовъ чловѣколюбивѣи҆·

[0951] что ли рекѫ· васнь҆ покажѫтъ сътворенаа҆ и҅стинѫ· коѥ҆ о҅глаголаниѥ носите о҅ чловѣцѣ семъ· к꙽то и҅матъ б꙯а винна· сътворити поноуждаѥ҅мъ ѥ҅смъ· пилатово глаголати·

[0952] їсоусъ бо мль҆читъ· не словесъ недовѣдꙑ слово· нъ ѥ҅да о҅тъвѣтомъ· раꙁоритъ кръстънꙑи҆ внь҆цъ· то и҅мѣниꙗ҅ ли въсхотѣ небрѣгꙑи и҅мѣниꙗ҆· домовъ ли штоуждии҅хъ· и҅же ни мѣста и҅мꙑ кде главѫ подъклонити· богатьства ли· и҅же и҅ своѧ о̑ученикꙑ до поꙗ҅са о҅бнаживъ· о҅слꙙте не и҅мꙑ· штоужде поѧ о҅слꙙ· да вашꙙ дѣти благословитъ· рьцѣте винѫ· сътворите въ правь҆дѫ ли погоубисте· о҅тъвѣшташꙙ ѥ҅моу жидове· а҅шти сь не бꙑлъ ꙁълодѣи҆· то не бꙑхомꙑ ти ѥ҅го прѣдали· великъ дѣлъ о̑҄укаꙁъ· беꙁъ о̑устава о҅ть҆вѣтъ· повѣждъ ꙁь҆ль· и҅ не твори лѫкъ послоушникомъ· глагола и҅мъ пилатъ пои҅мѣте вꙑ и҆· и҅ по ꙁаконоу вашемоу сѫдите· доброраꙁоумивъ сѫдии҆ о҅тъложи тꙙжесть на жидовъскꙑ главꙑ·

[0953] вꙑ пои҅мѣте ꙁь҆ли о҅бь҆шть҆ника· глаголашꙙ ѥ҅моу жидове· намъ не достои҅нно ѥ҅стъ погоубити ни ѥ҅дного же· како о̑убо о̑убисте и҅саиѭ̑· како ꙁахариѭ̑· како коѥ҅гождо о҅тъ пророкъ· нь҆ нѣстъ намъ о̑убити· не пон҄еже сьвѣтовати· нъ пон҄еже не мошти· о̑уже бо бѣахѫ такоѧ власти· роумꙑ о҅тънꙙти раꙁараѥ҅тъ сꙙ о̑убо· ꙁаконъ оуже чрьниломъ лежꙙ· дѣлꙑ же праꙁдь҆ноуѧ· раꙁори же и҅ сьвꙙꙁанꙑи їс꙯· пилатъ же· а҅ꙁъ ни ѥ҅дноѧ же винꙑ о҅брѣтаѭ̑ вь҆ н҄емь҆· не тꙑ тъчь҆ѭ̑ ѡ̑ пилате· нъ ни жидове нъ ни слѣпии҆· ни мрьтвии ни сльнце ни лоуна· ни о̑утварь҆· ни правь҆дь҆нии҆ вь҆си· пророци и҅ мѫченици· глагол҄ꙙ пророкъ· и҅же грѣха не сътвори· ни о҅брѣте сꙙ ль҆сть҆ въ о̑устѣхъ ѥ҅го· вь҆си съ пилатомъ глагол҄ѫтъ· правь҆дънꙑи приносꙙште нарокъ· ѥ҅дини же сѫпротивꙙтъ сꙙ жидове· кричемъ пь҆рꙙште сꙙ· и҅ плиштемъ хотꙙште и҅стинѫ посѣнити· и҅ їсаи҅їно и҅ꙁвѣштаѭ̑ште· о҅жидахъ сътворити вино· сътвори же трь҆ниѥ҆· а҅ не правь҆дѫ· нъ кричъ поустошънъ· виноградъ жидовъскъ·

[0954] плодъ приносꙙ кричъ· вьн҄егдаже то сꙙ творѣ꙽ше· и҅ пилатъ ни глаголати ни слꙑшати можааше· съкоупь҆ѥ҅нааго ради мꙙтежа· и҅ ѫ҅собица мꙑшлꙗа҅ше бꙑти· Поусти бо к н҄емꙋ жена ѥ҅го добропомошть҆ница· поо̑уштаѥ҅ма мѫжа въꙁдръжꙙшти· нич꙽тоже тебѣ и҅ правь҆дивоуо̑умоу томоу глагол҄ѫшти·

[0955] а҅ште можеши о҅тъпоусти и҆· а҅ште ли не можеши самъ сꙙ гоноꙁи· тъчь҆ѭ̑ не глагол҄ѫшти дауи҅дова словесе· не погоуби сь҆ нечь҆стивꙑи҅ми доушꙙ моѥ҅ѧ· и҅ съ мѫжи кръвь҆нꙑи҅ми живота своѥ҅го· нич꙽тоже тебѣ и҅ правь҆дивоуо̑умоу о҅номоу· много бо пострадахъ ѥ҅го ради вь҆ сь҆нѣ· и҅нъ їѡ̑сифъ вь҆ сьнѣхъ и҅стинѫ видꙙшти· жидовъскомъ кричемъ· сѫпротивь҆ сь҆вѣдѣтел҄ьствоуѭ̑шти·

[0956] лѣпо бо и҅мъ бѣ женоѭ̑ побѣжденомъ бꙑти· о҅долѣ и҅мъ раа҅вь҆ блѫдница· о҅долѣ и҅мъ кръвоточиваꙗ· о҅долѣ ханаанꙑн҄и· и҅ нꙑнꙗ пакꙑ жена на н҄ꙙ крѣпитъ сꙙ· о҅тъвѣшташꙙ же ѥ҅моу жидове· мꙑ ꙁаконъ и҅мамъ· и҅ по ꙁаконоу нашемоу длъжь҆нъ ѥ҅стъ о̑умрѣти·

[0957] кꙑи҆ ꙁаконъ· кꙑи҅ми словесꙑ и҅ꙁвѣштаѥ҅мъ· васнь҆ почьтенꙑи҅ми дь҆несь҆· а҅кꙑ о҅вь҆чꙙ на ꙁаколениѥ҆ веденъ бꙑстъ· и҅ а҅кꙑ а҅гнь҆ць҆ бе ꙁълоби· прѣдъ стригѫштии҅мъ ѥ҅го беꙁ гласа· тъ не о҅тврьꙁетъ о̑устъ свои҅хъ· о҅тъ беꙁаконии людии҆ мои҅хъ· веденъ бꙑстъ на сь҆мрь҆ть҆· сиѧ҆ о҅брѣтаѭ̑ потрѣбьнꙑ тѣмъ сьлогꙑ· и҅нь҆жде же никдеже· и҅соуса въ правь҆дѫ о̑убиваѥ҅ма· вь҆ниде пилатъ въ претории҆· попоуштаѧ ꙗ҅рости жидовь҆стѣ· о̑угасити покоушаѧ҅ сꙙ нео̑угасимꙑи҆ пламъ вь҆ниде и҅ и҅ꙁиде· паче о҅гн҄ь въжеже· и҅ꙁиде бо и҅мꙑ и҅соуса вѣнь҆чана· и҅ въ багрѣницѫ о҅бль҆чена· о̑уже побѣждьша· о̑уже въ о҅браꙁ꙽ цѣсарь҆скъ о҅бль҆чена· творимоѥ҅ же бꙑвааше на о̑укоръ· прить҆ча же ше по ѥ҅стьствоу цѣсарь҆ства· ꙗ҅коже и о̑убо видѣшꙙ· ѥ҅гоже многашди видѣшꙙ· ѥ҅гоже не видѣшꙙ николиже· ѥ҅гоже присно видꙙште въжиꙁаѭ̑тъ сꙙ· свои҅мъ жегоми о҅гн҄емъ· о̑унꙙтъ бо да бꙑшꙙ о҅гн҄емъ и҅ꙁгорѣли· въꙁдвигошꙙ и҅хъ содомъскꙑи҆ кричъ· въꙁдвигошꙙ и҅ въсхꙑтишꙙ сꙙ· вь҆ꙁми вь҆ꙁми распь҆ни того· цѣсара ли хоштете вашего да распь҆нѫ· не и҅мамꙑ цѣсарѣ раꙁвѣ к҄есара рѣшꙙ·

[0958] о҅тъметаниѥ беꙁ гон҄ениꙗ· беꙁбожь҆ство съ е҅гуптъскꙑи҅мъ ꙁъломъ· се ли боꙁи твои҆ и҅ꙁдраи҅лю· въꙁведъшии҅ тꙙ о҅тъ е҅гупта· не и҅мателицѣсара роꙁвѣ к҄есара· к꙽то вꙑ о̑убо веде по поустꙑн҄и· к꙽то ли кръми· кога привъпиваѥтъ мѡӱсии глагол҄ꙙ· г꙯ь цѣсароуѧи҆ вь҆ вѣкꙑ и҅ на вѣкꙑ и҅ ѥ҅ште· Да ѥ҅лма же о̑убо о҅тъвръгосте сꙙ своѥ҅го цѣсара· прѣбѫдѣте о̑убо нецѣсароуѥ҅ми· работь҆нꙑи ꙗ҅ръмъ вѣчь҆нꙑи҆ влачꙙште· се до шестаа҅го часа твори сꙙ· видимꙑ же и҅ о҅статъчьнѫѭ̑ чꙙсть҆ дь҆ни· вь҆сь҆ бо ѥ҅стъ ст꙯ъ· поѧ҅шꙙ и҅ вѣнь҆чана· которꙑи҅мъ трьниѥ҅мъ жидовъсками мъꙁдами· о҅жидахъ сътворити ми вино сътвори же трьниѥ҆· ꙁао̑ушенъ бꙑстъ· · ранꙑ приѧ· нь ничим꙽же сꙙ посрами· стани съ їсоусомъ· и҅ виждъ б꙯а о҅ного о҅чима· что бо тъ рече· г꙯и кто вѣрова слоухоу нашемоу· видѣхомꙑ и҆· и҅ не и҅мѣа҅ше вида· ни добротꙑ·

[0959] нъ видъ ѥ҅го бечь҆сть҆нъ· и҅ꙁчаꙁаѧ паче сꙑновъ чловѣчъ· Не и҅мѣѣ҅ше ли добротꙑ вь҆сѣкоѧ· добротꙑ хꙑтрь҆ць҆· плакаа҅ше бо жидовъска ꙁъла чловѣкъ въ ꙗ҅ꙁвѣ сꙑ· и҅ вѣдꙑ трь҆пѣти болѣꙁнь҆· чловѣкъ не богъ· чловѣкъ бо бѣа҅ше а҅ не богъ ꙗ҅ꙁвѣѥ҅мꙑи҆· кто о̑убо тъ многоболѣꙁнь҆нꙑи҆· и҅ многотроудънꙑи҆· и҅ о҅тъ вь҆сѣхъ мештемъ· ѥ҅да како и҅ по правь҆дѣ ѥ҅же страждетъ· тъ грѣхꙑ нашꙙ носитъ· и҅ ꙁа нꙑ болѣꙁнь҆ приѥ҅мь҆ѥ҅тъ· а҅ꙁъ ни ѥ҅дноѧ же винꙑ о҅брѣтаѭ̑ о҅ чловѣцѣ семь҆· нь не стꙑди сꙙ о̑укорънꙑми благꙑнꙗми· толико пострадавъ прѣбꙑ бестрасть҆нь҆· ꙗ҅ꙁвенъ бꙑстъ· о҅пл҄ьвавань҆· бечь҆стиꙗ приѧ· и҅ самъ прѣбꙑваатъ чъсть҆нъ славь҆нъ· съгрѣшаѭ̑штии҅хъ· и҅же нѣкто рече и҅мъ и҅саиꙗ҆· и҅ мꙑ мнѣхомꙑ и҅ въ болѣꙁни и҅ ꙗ҅ꙁвѣ· и҅ въ о҅ꙁьл҄ении҆· тъ же ꙗ҅ꙁвьнъ бꙑстъ грѣхъ ради нашихъ· и҅ въ болѣꙁни бꙑстъ беꙁаконии҆ ради нашихъ· да и҅ тъ ли о̑убо и҅ мꙑ ꙗ҅ꙁвени и҅мъ ꙗ҅ꙁвоѭ̑ ѥ҅го и҅цѣлѣхомꙑ· мрь҆твь҆ць мрь҆твь҆цемъ врачъ· ꙗ҅ꙁвенꙑи҆ многоболѣꙁньнꙑи҅мъ чловѣкомъ· сѫпротивъно ѧ҅ꙁи бꙑлиѥ· нъ доколѣ наше бестрастиѥ҆ ль҆стиши ѡ̑ чловѣче·

[0960] рьци ꙗ҅вь҆ѥ҅нѣ· и҅штемоѥ· а҅кꙑ о҅вь҆чꙙ на ꙁаколень҆ѥ веденъ бꙑстъ· и҅ а҅кꙑ а҅гнь҆ць҆· благо о҅вь҆чꙙ ꙁъломъ сокачиꙗ҅мъ о҅тъдано ꙁакалаѥ҅тъ сꙙ· ѡ̑ жидове о҅вь҆цꙙ не стриꙁѣте·

[0961] а҅ште ли стрижете· поштꙙдите о҅вь҆цꙙ· благъ плодъ приносꙙштоу· ведоми же бѣа҅хѫ и҅ и҅ни сь҆ н҄имъ· ꙁълодѣа дьва· приходитъ бо намъ слово· къ десꙙтоуо̑умоу часоу дь҆ни· Да никтоже своѥѧ жиꙁни о҅сѫждаѥ҅тъ·

[0962] и҅ хотѣхъ о̑убо прѣстѫпити повѣсть҆· пон҄еже многашди ѭ̑ повѣдовахъ вамъ· виждѫ же раꙁбои҅ника присно мꙙ ноудꙙшта· и҅ нѣ чоудо· не бо нъ и҅ породънꙑѧ двь҆ри приноуди· хꙑтро о҅тъ насъ съпасъ прѣвративъ·

[0963] стоꙗ҅ше на крь҆стѣ а҅гнь҆ць҆· и҅ два вль҆ка· нъ о҅вꙑ прѣбꙑ на ꙁеми нравомъ· о҅въ же о̑уже прѣмѣнꙗаше сꙙ· помꙙни мꙙ глаголꙙ ѥ҅гда придеши въ цѣсарь҆ствии своѥ҅мъ· ѡ̑ силꙑ и҅соусовꙑ раꙁбои҅никъ о̑уже пророкъ·

[0964] о҅тъ кръста проповѣдаѧ҆· помꙙни мꙙ г꙯и ѥ҅гда придеши вь҆ цѣсарьствии твоѥ҅мъ ч꙽то бо видиши цѣсарь҆скоѥ ѡ̑ раꙁбои҅ниче· ꙁао̑ушаниѥ҅ ли пль҆ваниѥ҅ ли· гвоꙁдиѧ҅ ли и҅ли дрѣво· и҅ жидовъскаа прѣтꙑканиꙗ· и҅ о̑уже вои҅номъ лѫштѫ о҅бнажаѥ҅мѫ· нъ виждѫ рече того а҅гг҄елꙑ о҅крь҆сть҆ стоѧштꙙ виждѫ сль҆ньце бѣжꙙште· прѣвѣсѫ раꙁдираѥ҅мѫ· ꙁемьѭ̑ трепештѫштѫ· мрътвь҆цꙙ о̑уже бѣжати поо̑учаѭ̑штемъ сꙙ·

[0965] їсоусъ вь҆сꙙ приѥ҅мь҆ѧ҆· и҅же и҅ къ ѥ҅диноуо̑ум на десꙙте часоу пришъдъшии҅мъ· то жде давъ динарио҅нъ· а҅минъ а҅минъ глагол҄ѫ ти· прии҅ми и҅ тꙑ а҅минъ ѡ̑ раꙁбои҅ниче· и҅же дьнь҆сь раꙁбои҅никъ· дь҆несь҆ сꙑнъ· дь҆несь҆ съ мноѭ̑ бѫдеши въ породѣ· а҅ꙁъ тꙙ и҅ꙁгънавꙑи҆ въвождѫ· и҅же породънꙑѧ҆ двь҆ри ꙁатворивъ· и҅же копь҆ѥ҅мъ пламѣнꙑи҅мъ о҅стѣнивъ· а҅ште бо а҅ꙁъ да не вь҆ведѫ· прѣбѫдѫтъ двь҆ри ꙁатворенꙑ· грꙙди ѡ̑ раꙁбои҅ниче диꙗ҅вола раꙁбивъ· и҅ надъ тѣмь҆ вѣнь҆чанъ· чловѣка видѣвъ и҅ богоу сꙙ поклонивъ· о҅рѫжиѥ прѣждьн҄еѥ повръгъ· вѣрноѥ҅ же прии҅мъ· сим же сице и҅мѫштемъ· и҅ всѣмъ свѣтимомъ· о҅тъ въꙁдоуха о̑убо сль҆нь҆це· о҅тъ садовъ же дрѣво· о҅тъ жидовъ же ꙁлъчь҆· о҅тъ тъкании҅ же риꙁа нераꙁдь҆ранаа· о҅тъ морѣ же баръгъ о҅деждънꙑи҆· о҅тъ роудъ же и҅ желѣꙁнии· лѫшта же и҅ гвоꙁдии҆· и блиꙁнь҆чьнꙑи҅ма и҅сточь҆никома· крьви и҅ водѣ и҅ꙁлиꙗ҅нома· съпасъ своѥ творѣꙗ҅ше· о҅тче о҅стави и҅мъ грѣхъ· которꙑи҅мъ о҅стави· е҅линомъ ли жидовомъ ли· странънꙑи҅мъ ли· и҅ноплемень҆никомь҆ ли· вь҆сѣмъ просто· ѥ҅дноѭ̑ бо рече· и҅ прісно дѣло творитъ сꙙ· дѣїли о҅ рать҆ницѣхъ ѥ҅динѣхъ рече о҅стави· по вь҆са лѣта глагол҄етъ· и҅ присно глагол҄етъ· и҅ хотꙙи҅ приѥ҅мь҆ѥ҅тъ· сьнидошꙙ сꙙ вь҆си въ претории пилатовъ· ч꙽то глагол҄ѫште· вѣмꙑ ꙗ҅ко ль҆сть҆ць҆ о҅нъ рече ѥ҅ште живъ сꙑ· ꙗ҅ко по трехъ дьнехъ въстанѫ· ꙁѣло ли вѣси·

[0966] ꙁѣло ли помниши ꙗ҅ко вь҆станетъ· о̑утврь҆ждаѥтъ гробъ· мнѣ бо о̑утврьждаѥ҅ши· блюди мрьтвьца да не о̑убѣжи· и҅мате ли рече стражѫ· и҅дѣте о̑утврьдите ꙗ҅коже вѣсте· о̑убисте ꙗ҅коже вѣдѣсте· о̑устрои҅те ꙗ҅коже вѣсте· стрѣꙁѣте а҅ште да не бꙑсте хранили· мнѣ винѫ словесь҆нѫѭ̑ о҅ставили бꙑсте· нꙑнꙗ же вамъ прѣдаѭ̑ самѣмъ· ѥ҅гда о̑убо живъ бѣ· о̑у вас꙽ дръжимъ бѣ· ѥ҅гда же о̑убиѥ҅нъ бꙑстъ вь҆сѣхъ васъ о̑утаѥ҅нъ· прѣбѫдѣмꙑ о̑убо бьдꙙште· не сьпꙙште· да глѫбокꙑи сънъ жидовь҆скъ видимъ· и҅ сь҆ небесь҆нꙑи҅ми вои҅нъствꙑ праꙁдъноуѥ҅мъ· о҅ христосѣ їс꙯ѣ г꙯и нашемъ· ѥ҅моуже слава и҅ дръжава нꙑнꙗ и҅ присно и҅ вь҆ вѣкꙑ вѣкомь а҅минъ ⁘  їа҅нна а҅рхие҅пискоупа костантинꙗ града ꙁлатоо̑уста꙽го· о҅тъ съкаꙁаниꙗ е҅уагг҄ель҆скааго· ѥ҅же отъ матѳеѧ·

[0967] на о̑утриꙗ ѥ҅стъ по пꙙть҆цѣ· събърашꙙ сꙙ а҅рхие҅реи҆ и҅ фарисеи къ пилатоу глагол҄ѫште· помꙙнѫхомъ ꙗ҅ко онъ ль҆сть҆ць҆ ѥ҅ште живъ сꙑ глагола ꙗ҅ко по трь҆хъ дь҆нехъ вь҆станѫ· повели о̑убо о̑утврь҆дити гробъ до третиꙗ҅го дь҆не· ѥ҅да како пришъдъше о̑ученици ѥ҅го ноштиѭ̑ о̑украдѫтꙑ и҆· и҅ рекѫтъ людемъ ꙗ҅ко въста и҅ꙁ мрътвꙑхъ· и҅ бѫдетъ послѣдь҆нꙗꙗ прѣль҆сть҆ горши прьвꙑѧ ⁘

[0968] Въсѫдоу прѣль҆сть҆ сама сꙙ о҅слѣпь҆ꙗ҅ѥ҅тъ· и҅ не хотꙙшти и҅стинѣ помагаѥ҅тъ· съмотри же· подоба вѣровати ꙗ҅ко о̑умь҆рѣ· и҅ ꙗ҅ко погребенъ бꙑстъ· и҅ ꙗ҅ко въста· и҅ то вь҆се врагъ дѣлꙗ бꙑваатъ· виждъ о̑убо словеса си сь҆вѣдѣтел҄ьствоуѭ̑шта о҅ всемъ томь҆·

[0969] Помꙙнѫхомꙑ ꙗ҅ко ль҆сть҆цъ о҅нъ рече ѥ҅ште живъ сꙑ· да о̑умрълъ ѥ҅стъ о̑убо· по трехъ дь҆нехъ въстанѫ· повели о̑утврь҆дити гробъ· да и҅ погребенъ ѥ҅стъ· ѥ҅да како придѫтъ о̑ученици ѥ҅го и҅ о̑украдѫтꙑ и҆· да о̑убо а҅ште гробъ ꙁапечатьлѣѥ҅тъ сꙙ· не бѫдетъ прокаꙁь҆ства никоѥ҅гоже·

[0970] да и҅ бес пь҆рꙙ о̑убо о̑укаꙁаниѥ вь҆скрѣсь҆ноѥ· о҅ н҄ем꙽же вꙑ продлъжисте рѣчъ· пон҄еже бо печать҆лѣсте не бꙑ никоѥ҅гоже прокаꙁь҆ства· да а҅ште не бꙑ ниѥ҅д꙽ногоже прокаꙁь҆ства· то о̑уже въста а҅вѣ и҅ бес пь҆рꙙ· виждъ како и҅ не хотꙙште троуждаѭ̑тъ сꙙ· о҆ о̑уи҅ставьѥ҅нии҆ и҅стинь҆нѣѣмъ·

[0971] тꙑ же ми съмотри о̑ученикꙑ любꙙштꙙ и҅стинѫ· како глагол҄емꙑи҅хъ о҅тъ врагъ· нич꙽соже съкрꙑваѭ̑тъ· а҅ште и҅ о̑укорьна꙽ глагол҄ѫтъ· се бо и҅ ль҆сть҆ца и наричѫтъ· и҅ не млъчꙙтъ ти того· се же покаꙁаѥ҅тъ и҅ о҅нѣхъ боуѥ҅стъ· и҅ сихъ беꙁь҆лобънꙑи и҅ любꙙштии и҅стинѫ о҅браꙁъ·

[0972] пон҄еже ни съмрь҆тиѭ̑ гнѣва о̑уставишꙙ· достои҅нъно же и҅ о҅ного вь҆ꙁискати· кде глагола по трехъ дь҆нехъ въстанѫ· не бо о҅брꙙштетъ никтоже тако а҅вѣ и҅ꙁвѣштана· нъ їѡ̑нина ѥ҅стъ притъча· ꙗ҅коже вѣдѣа҅хѫ глагол҄емаꙗ҆· и҅ хотꙙште ꙁъло творꙗа҅хѫ· что о̑убо пилатъ и҅мате ли стражѫ· о̑утврь҆дите ꙗ҅коже вѣсте и҅ о̑утврь҆дишꙙ· печатлѣвъше гробъ съ стражь҆ми· не да вои҅номъ ѥ҅днѣмъ печать҆лѣти·

[0973] ꙗ҅коже о̑увѣдѣвъ о҅ н҄емь не хотѣа҅ше с н҄ими причꙙстити сꙙ· нъ гонеꙁноути и҅хъ хотꙙ· и҅ то творитъ и҅ рече· вꙑ ꙗ҅коже хоштете печать҆лѣи҅те· да не дроугꙑѧ и҅мате виновънꙑ творити· а҅штишꙙ бо ѥ҅д꙽꙽ни вои҅ни печать҆лѣли· могли бꙑшꙙ глаголати· а҅ште и҅ льжа и҅ непрѣпь҆рива словеса глагол҄емаꙗ· нъ о҅баче же ꙗ҅коже и҅ при и҅нѣхъ не стꙑдѣа҅хѫ сꙙ· тако же и҅ о҅ семъ бꙑшꙙ глаголали· ꙗ҅ко вои҅ни тѣло давъше о̑украсти подашꙙ о̑ученикомъ·

[0974] и҅ о҅ въскръсении сълъгати слово· нꙑнꙗ же ти сами о̑утвръждъше· ни того могѫтъ глаголати· видиши ли кол꙽ми ти спѣшꙙтъ о҅ и҅стинѣ и҅ не хотꙙште· не бо нъ ти придошꙙ· ти просишꙙ ти печатьлѣшꙙ съ стражеѭ̑· ꙗ҅коже дроугъ дроугоу бꙑти клеветаремъ и҅ о҅бличител҄емъ· цѣ и коли о̑убо о̑украли бꙑшꙙ въ сѫботѫ и҅ како· не бо бѣа҅ше лѣтиѭ̑ пристѫпити· а҅ште ли и҅ ꙁаконъ прѣстѫпили бꙑшꙙ· како о̑убо сь҆мѣа҅хѫ и҅же толь҆ страшиви пристѫпити· како ли приноудити можа꙽хѫ· что же глагол҄ѫште· что ли творꙙште·

[0975] кꙑи҅мъ ли поо̑уштениѥ҅мъ· стоꙗ҅ти хотѣахѫ ꙁа мрь҆твь҆ца· коѥ҅га о҅тъданиꙗ чаѭ̑ште о҅тъ н҄его· коѥ҅го о҅тъ мь҆штениꙗ ѥ҅ште жива видѣвъше сь҆вꙙꙁана бѣжашꙙ· и҅ по о̑умрътвии҅ ли хотѣа҅хѫ ꙁа н҄ь дръꙁовати· а҅ште да не бꙑ въсталъ· то како то ѥ҅стъ раꙁоумѣти· ꙗ҅коже тако хотѣа҅хѫ сълъгати въскръсению̑ не бꙑвъшоу· си рѣчъ о҅тъ того· много о҅ въскрьсении и҅мъ глагола· и҅ чꙙсто глаголааше· ꙗ҅коже и҅ сами и҅ сии рѣшꙙ· ꙗ҅ко по трь҆хъ дь҆нехъ въстанѫ· да а҅ште о̑убо не бꙑ въсталъ ꙗ҅вѣ· ꙗ҅коже а҅кꙑ прѣль҆штени сии· и҅ противѫ цѣлѣ странѣ о҅ н҄емъ борѫште сꙙ и҅ беꙁ домоу· и҅ беꙁ града бꙑвъше о҅тъвръгли сꙙ ѥ҅го бꙑшꙙ· и҅ не бꙑшꙙ такоѧ рачили ѥ҅моу въꙁложити славꙑ· а҅кꙑ прѣль҆штени и҅ вь҆ сетьнꙑѧ бѣдꙑ· того ради въпадъша въ бѣдꙑ· а҅ ꙗ҅коже не бꙑшꙙ могли того сълъгати· а҅шти не бꙑло въстаниѥ· се ни слова трѣбоуѥ҅тъ· чим бо пъваѭ̑ште· хꙑтростиѭ̑ ли словесънѫѭ̑· нъ вь҆сѣхъ бѣа҅хѫ грѫбь҆ши· нъ богатъствомъ ли· нъ ни жъꙁла ни о҅ноуштꙙ и҅мѣа҅хѫ· нъ доброродь҆ствомъ ли· нъ о̑убоꙁи и҅ о҅тъ о̑убогъ· нъ о҅ть҆чь҆ствомъ ли великомъ· нъ о҅тъ мѣстъ бѣа҅хѫ ненарочитъ· нъ множь҆ствомъ ли свои҅мъ·

[0976] нъ не бѣа҅ше и҅хъ бол҄е ѥ҅дного на десꙙте· и҅ ти же распрашени· нъ о҅бѣштании҅ ли о̑учител҄евꙑ нѣкоторꙑи҅ми· а҅шти бо не въстал꙽· то ни та хотѣа҅хѫ и҅мъ вѣрьна бꙑти· како ли можаа҅хѫ сътрь҆пѣти народоу бѣсꙙштоу сꙙ· ѥ҅ли бо връховь҆н҄иїхъ· вратарицꙙ женꙑ словесе не сътрь҆пѣ· и҅ про и҅ же вь҆си· съвꙙꙁана тъчьѭ̑ о̑уꙁь҆рѣвъше раꙁбѣгошꙙ сꙙ· како о̑убо о̑умꙑслили бꙑшꙙ· на коньцꙙ вь҆сел҄енꙑѧ тешти· и҅ въсадити сътвореноѥ слово о҅ въскръсении҆· ѥ҅ли бо о҅въ противѫ женъскꙋ прѣштению̑ не сътръпѣ· о҅въ же прѫтивѫ вѫꙁѣ· како можаахѫ противѫ цѣсаремъ и҅ кнꙙꙁемъ и҅ народомъ стати· и҅жде мечи и҅ сковрадꙑ· и҅ пешти· и҅ бечисмень҆нꙑѧ по вь҆сꙙ дь҆ни сьмрьти· а҅ште да не бꙑшꙙ въставъшааго насꙑтили сꙙ намановениꙗ· толика ꙁнамениꙗ бꙑшꙙ· и҅ толика чоудеса· и҅ ничъсоже сꙙ о҅ть҆ тѣхъ о̑устꙑдѣшꙙ жидове· нъ распꙙшꙙ сътворь҆шаа҅го· а҅ тѣмь ли хотѣа҅хѫ простѣ бесѣдоуѭ̑штемъ вѣровати о҅ вь҆стани· нѣстъ то тако нѣстъ· нъ въскръсъшаа҅го сила то сътвори· съмотри же ми ꙁълодѣи҅ство и҅хъ рѫжь҆ноѥ҆· помꙙнѫхомъ рѣшꙙ ꙗ҅ко глагола ль҆сть҆цъ о҅нъ ѥ҅ште живъ сꙑ· по трехъ дь҆нехъ въстанѫ· да а҅ште ль҆сть҆цъ бѣ и҅ лъжеѭ̑ прѣлиштаа҅ше· что сꙙ бои҅те и҅ риштете· и҅ толико спѣшениѥ творите· бои҅мъ сꙙ рѣшꙙ· ѥ҅да како о̑украдѫтꙑ и о̑ученици ѥ҅го· и҅ прѣль҆стꙙтъ многꙑѧ· и҅ тоже ꙗ҅ви сꙙ не и҅мꙑ съпроста слова· нъ о҅баче ꙁълъ любопь҆рива бꙑваѥ҅тъ и҅ бе стоуда· и҅ бесловънꙑи҅ми начинаѥ҅тъ· и҅ до третиꙗ҅го дь҆не повелѣшꙙ о̑утврь҆дити· а҅кꙑ о҅ о̑уставѣхъ борѫште сꙙ· и҅ хотꙙште покаꙁати· и҅ прѣдъ симъ ль҆сть҆ца сѫшта· и҅ до гроба ꙁъль продлъжаѭ̑тъ· того дѣлꙗ скорѣѥ҆ въста· да не рекѫтъ сълъга и҅ о̑украденъ бꙑстъ· се бо грѣха не и҅мѫтъ ѥ҅же скорѣѥ҆ въстати· а҅ ѥ҅же поꙁдѣѥ ꙁаꙁора бꙑ пль҆но бꙑло· не бо нъ а҅шти не тъгда въсталъ сѣдꙙштемъ тѣмь тоу и стрѣгѫштемъ· нъ о҅тъшъдъшемъ по трь҆хъ дьнехъ· и҅мѣли бꙑшꙙ что о҅тъвѣштавати и҅ глаголати· а҅ште и҅ нераꙁоумь҆нѣ· того ра҅ди вари· лѣпо бо бѣа҅ше сѣдꙙштемъ и҅мъ·

[0977] и҅ стрѣгѫштемъ бꙑти въстанию̑· да и҅ въ трьхъ о̑убо дьнехъ ѫ҅трь҆ подоба бꙑти· а҅ште ли мимошъдъшемъ· и҅ о҅тъшъдъшемъ бѫдѫтъ· стражемъ хотѣа҅ше ꙁаꙁорь҆но дѣло бꙑти·

[0978] того ради и҅ печати прости ꙗ҅коже хотѣа҅хѫ· и҅ вои҅ни присѣдѣа҅хѫ· и҅ не рождаа҅хѫ въ сѫботѫ то творꙙште· и҅ дѣлаѭ̑ште· нъ на ѥ҅д꙽но тъчь҆ѭ̑ ꙁь҆рѣа҅хѫ на своѥ҆ пронꙑрь҆ство· ꙗ҅коже тѣмь҆ да о҅делѣѭ̑тъ· ѥ҅же сетънааго беꙁоумь҆ꙗ ѥ҅стъ· и҅ страха ꙁѣло потрꙙсаѭ̑шта꙽го вьсако· и҅мъшии бо того жидове о̑умь҆ръша боѧтъ сꙙ· цѣ и҆ а҅шти простъ чловѣкъ лѣпо бꙑ пъвати· нъ да о̑увѣдꙙтъ ꙗ҅ко и҅ живъ самохоть҆нѣ пострада· ѥ҅же пострада· се и҅ печать҆ и҅ камꙑ и҅ стража· и҅ не могошꙙ ѥ҅го о̑удръжати· нъ ѥ҅дно бꙑваѥ҅тъ тъчь҆ѭ̑· ѥ҅же о҅бличеноу бꙑти гробоу· и҅ вьвѣреноу бꙑти о҅тъ сего въстанию̑· не бо нъ и҅ вои҅ни стрѣжаа҅хѫ· жидове присѣдꙙтъ· вечеръ же въ сѫботѫ о҅свитаѭ̑шти· въ ѥ҅динъ о҅тъ сѫботъ· приде мариꙗ҅ магдалꙑн҄и· и҅ и҅на мариꙗ҅ видѣтъ гроба· и҅ се трѫсъ бꙑстъ великъ· а҅гг҄елъ бо господь҆н҄ь съшедъ сь҆ небесе· пристѫпивъ о҅тъвали камꙑ о҅тъ двь҆рии҆ гробоу· и҅ сѣдѣа҅ше на н҄емъ· бѣа҅ше же видѣниѥ҅ ѥ҅го а҅кꙑ мльнии҆· и҅ о҅дежда ѥ҅го бѣла а҅кꙑ снѣг꙽·

[0979] по въскръсении҆ а҅гг҄елъ· поч꙽то о̑убо приде и҅ камꙑ о҅тъвали· женъ дѣлꙗ· тꙑ бо того тъгда видѣшꙙ на гробѣ· да и҅мѫтъ о̑убо вѣрѫ ꙗ҅ко въста· видѣшꙙ гробъ тъгда тъштъ тѣла· того ради въꙁꙙ камꙑ· того дѣлꙗ и҅ трѫсъ бꙑстъ· да въспрꙙнѫтъ и҅ подвигнѫтъ сꙙ· пришлꙑ бо бѣшꙙ ꙗ҅коже масло вь҆лиꙗ҅ти· и҅ въ ношти то бꙑстъ· и҅ подоба бѣ нѣкоторꙑи҅мъ и҅ о̑усънѫти· и҅ ч꙽со ради и҅ почто рече· не бои҅те вꙑ сꙙ· прѣжде ѧ гонажаѥ҅тъ боꙗ҅ꙁни· ти тъгда глагол҄етъ о҅ въскрь҆сении҆· и҅ ѥ҅же вꙑ многѫ кажѫштѫ чь҆сть҆ ѥ҅стъ· и҅ кажѫштоу ꙗ҅ко сетънаꙗ҆ о҅жидаѭ̑тъ дръꙁнѫвъшии҅хъ ѥ҅же дръꙁнѫшꙙ сътворити· а҅ште сꙙ не покаѭ̑тъ· не бо ѥ҅стъ вамъ рече боꙗ҅ти сꙙ· нъ о҅нѣмъ распь҆нъшии҅мъ· о҅тънь҆мъ о̑убо и҅мъ боꙗ҅ꙁнь҆· и҅ словесꙑ и҅ лицемъ· не бо нъ о҅браꙁъ свѣть҅лъ покаꙁа· благовѣштениꙗ҅ же сица несꙑ приведе глагол҄ꙙ· вѣдѣ ꙗ҅ко їс꙯а распꙙтааго и҅штете· и҅ не срамь҆ꙗ҅ѥ҅тъ сꙙ распꙙта нар се бо начꙙло благꙑнꙗмъ въста· о҅тъкѫдоу ꙗ҅коже рече· а҅ште и҅ мнѣ не вѣроуѥ҅та· то того словеса помѣнѣта· да и҅ мнѣ не не вѣроуѥ҅тѣ· таче и҅ и҅но о̑укаꙁа҅ниѥ· Грꙙдѣте видите мѣсто· и҅жде лежа· того ради въꙁꙙ камꙑ· ꙗ҅коже и҅ о҅тъ сего тѣма вь҆ꙁꙙти о̑укаꙁъ· и рь҆цѣта о̑ученикомъ ꙗ҅ко о̑уꙁь҆рите и въ галилеи҆· и҅ и҅нѣмъ благовѣстити строи҅тъ· ѥ҅же и҅ма паче творꙗше вѣровати· и҅ добрѣ въ галилеи гонѣажаѧ дѣлъ и҅ бѣдъ· ꙗ҅коже не страхоу сътѫжати вѣрѣ· и҅ їꙁидоста и҅ꙁ гроба съ страхомъ и҅ радостиѭ̑· почто· о̑учꙙсть҆но о҅рѫдиѥ видѣшꙙ и҅ прѣславь҆но· гробъ тъштъ· и҅жде прѣжде положена видѣшꙙ· тѣм꙽же и҅ веде и҆ на видѣниѥ· да о҅боѥ҅моу бѫдета сьвѣдѣтелꙗ· и҅ гробоу и҅ въскръсению̑· не бо нъ помꙑшлꙗа҅хѫ ꙗ҅ко никтоже ѥ҅го нѣ вь҆ꙁꙙлъ· вои҅номъ многомъ сѣдꙙштемъ· а҅ште да самъ сꙙ не въскрѣси· того ради и҆ радоуѭ̑тъ сꙙ и҅ чоудꙙтъ сꙙ· и҅ въс толико прѣбꙑваниѥ҆· приѥ҅мь҆ѭ̑тъ о҅тъданиѥ҆· ѥ҅же прь҆воѥ видѣти и҅ благовѣстити·

[0980] не глаголанаа тъчь҆ѭ̑ нъ и҅ видѣнаꙗ· ти пон҄еже и҅ꙁидошꙙ съ страхомъ и҅ радостиѭ̑· се и҅соусъ сь҆рѣте и глагол҄ꙙ радоуи҅та сꙙ· тѣ же ѧ҅стѣ и҆ ꙁа ноꙁѣ· съ прѣвеликомъ веселии҅мъ к н҄емоу притекши· приѥ҅маста же и҅ дръжании҅мъ ꙁнамениѥ҆· и҅ и҅ꙁвѣштениѥ въскръсениꙗ· и҅ поклониста сꙙ ѥ҅моу· что о̑убо тъ· не бои҅та сꙙ·

[0981] пакꙑ и҅ тъ боꙗ҅ꙁнь҆ и҅ꙁгонитъ· протварѣѧ пѫть҆ вѣрѣ· нъ и҅дѣта и҅ повѣдита братии҆ моеи҆· да и҅дѫтъ въ галилеѭ̑ и҅ тамо мꙙ видꙙтъ· съмотри како ти и҅ тъ· тѣми о̑ученикомъ благовѣститъ· ѥ҅же многашди глаголахъ· и҅же паче родъ бечьсть҆нъ· въ чь҆сть҆ ведꙑ· и҅ въ благꙑ надеждꙙ· и҅ болꙙштꙙ и҅цѣли· васнь҆ кто васъ бꙑ хотѣлъ такъжде бꙑти· и҅ по ноꙁѣ ѧти и҅соусовѣ· можете и҅ нꙑнꙗ ѥ҅ликоже васъ хощетъ· не по ноꙁѣ тъчь҆ѭ̑ и҅ по рѫцѣ· нъ и҅ по главѫ ѧ҅ти чистѫѭ̑ о҅нѫ· страшънꙑи҅хъ таи҅нъ насꙑштаѭ̑ сꙙ· чистѫѭ̑ сь҆вѣстиѭ̑· не сь҆де же тъчь҆ѭ̑· нъ и҅ въ и҅нъ дьнь о̑уꙁь҆рите и҆· сь҆ неи҅ꙁглагол҄емѫѭ славоѭ̑ о҅ноѭ̑· и҅ народомъ а҅гг҄ель҆скомъ грꙙдѫшта· а҅ште въсхоштете чловѣколюбиви бꙑти· и҅ слꙑшати и҅мате не си словеса тъчиѭ̑· ꙗ҅ко радоуи҆те сꙙ· нъ и҅ о҅но· и҅дѣте благословь҆ѥ҅нии҆ о҅т꙽ца моѥ҅го· прии҅мѣте о̑уготованоѥ вамъ цѣсарь҆ствиѥ· прѣдъ съложениѥ҅мъ мира· Бѫдѣте о̑убо чловѣколюбиви да то о̑услꙑшите· и҅ вꙑ ꙁлатоносивꙑѧ женꙑ видꙙштꙙѧ· течениѥ҆ жень҆скоѥ· сиѭ̑ ѧ҅ꙁѫ понѣ допоꙁдѣ нѣколи· о҅тъложивъшꙙ ꙁлать҆нааго желаниꙗ҆· ꙗ҅коже а҅ште ръвъноуѥ҅те женамъ· прѣмѣните о̑утварь҆ ѥ҅ѭ̑же о҅бложени ѥ҅сте· милостиѭ̑ о҅бложивъше сꙙ·

[0982] кꙑи о̑успѣхъ повѣждъ ми чь҆сть҆нааго камениꙗ сего· и҅ ꙁлатомъ шьвенꙑи҅хъ риꙁъ· радоуѥ҅тъ сꙙ глагол҄еши о҅ сихъ дш꙯а и҅ веселитъ сꙙ· а҅ꙁъ тебе о҅ прио҅брѣтении҆ въпрашах꙽·

[0983] тꙑ же ми врѣдъ повѣдаѥ҅ши· ѥ҅же бо о҅ том꙽ праꙁдь҆новати и҅ радовати сꙙ· и҅ прилпѣти ничтоже нѣ того горе· горчаи҅ши бо лютаꙗ҅ си работа бꙑваа҅тъ· ѥ҅гда кто и҅ работаѧ радоуѥ҅тъ сꙙ· къгда бо ꙗ҅коже ѥ҅стъ подоба·

[0984] поспѣшито на доуховь҆ноѥ҆ дѣло· къгда же ли посмѣѥ҅тъ сꙙ· ꙗ҅коже ѥ҅стъ лѣпо житїи҅скꙑмъ потрѣбамъ· ꙗ҅коже мнитъ радости достои҅нна· ѥ҅же ꙁлатомъ вꙙꙁати сꙙ николиже·

[0985] нъ мол҄ѫ то о҅тъложивъшꙙ· милость҆ прио҅брꙙштамꙑ· въводꙙштꙙѧ въ цѣсарь҆ство небесь҆ноѥ҆· ѥ҅гоже бѫди вь҆сѣмъ намъ полоучити· благодѣтиѭ̑ и҅ чловѣколюбии҅мъ г꙯а нашего їсоуса хс꙯а· ѥ҅моуже слава вь҆ вѣкꙑ вѣкомъ· а҅мин ⁘

[0986]  слово ст꙯ааго е҅пифаниꙗ а҅рхие҅пискоупа купрьска· о҅ погребении҆ тѣлесг꙯и нашего їсоу х꙯а· ї ѡ̑ їѡ̑сифѣ и҅же о҅тъ а҅римаѳеѧ· и҅ о҅ никодимѣ и҅ о҅ сь҆нитии г꙯и нашего·

[0987] гробь҆нѣꙗмь҆· по [съпа]съпась҆нѣи҆ мѫцѣ дивъно бꙑвъшоу ⁘ Что се дьнь҆сь мльчаниѥ много на ꙁеми· ч꙽то се мльчаниѥ много· и҅ неплиштеваниѥ много· млъчаниѥ҆ много· ꙗ҅ко цѣсаръ съпитъ· ꙁемь҆ꙗ о̑убоꙗ҅ сꙙ и҅ о̑умльча· ꙗ҅ко богъ пльтиѭ̑ о̑усь҆пе· богъ пль҆тиѭ̑ и҅ о̑усь҆пе· и҅ а҅дъ въстрепета·

[0988] богъ въ малѣ о̑усьпе· и҅ съпꙙштꙙѧ о҅тъ вѣка о҅тъ а҅да въскрѣси· къде нꙑнꙗ сѫтъ вь҆чераш꙽н҄ꙙѧ мль҆вꙑ и҅ гласи и҅ говори· бꙑваѭ̑штии҆ на х꙯а о҅тъ ꙁаконопрѣстѫпникъ· кде народи и҅ чини· и҅ о҅рѫжиꙗ и҅ жрь҆ди· к꙽де цѣсаре и҅ їе҅реи҆·

[0989] и҅ сѫдиѧ҆ о҅сѫжденꙑѧ҆· кде свѣштꙙ и҅ мечи· и҅ говори бештисль҆нии҆· кде людиѥ и҅ гнѣваниꙗ· и҅ трѫтъ неправь҆дънꙑи· въ и҅стинѫ о̑убо ꙁѣло· въ и҅стинѫ людиѥ҆ поо̑учишꙙ сꙙ тъштетънꙑи҅мъ· и҅ беꙁоумънꙑи҅мъ· потъкнѫшꙙ сꙙ въ ѫ҅гъль҆нъи о҅ камень҆ х꙯са· и҅ сами съкроушишꙙ сꙙ· привръгошꙙ сꙙ въ тврьдꙑи камень҆· нъ вь҆ пѣнꙑ вль҆нꙑ и҅хъ раꙁидошꙙ сꙙ· потъкошꙙ сꙙ о҅ наковальнѣ непобѣдимѣмъ· нъ сами сътърени бꙑшꙙ· вь҆ꙁнесошꙙ на дрѣво камень· и҅ съшъдъ о̑умрь҆тви ѧ҆· съвꙙꙁашꙙ великааго саѱѡ̑на сль҆нь҆ца х꙯а· нъ раꙁдроушъ вѣчь҆нꙑѧ ѫ҅ꙁꙑ· и҅ноплеменникꙑ· и҅ ꙁаконопрѣстѫп꙽никꙑ погоуби· ꙁаи҅де богъ сль҆нь҆це подъ ꙁемь҆ѭ̑· и҅ тъмѫ прѣмрачь҆нѫ и҅ю̑деѡ̑мъ сътвори· дьнесь҆ съпасениѥ҆ сѫштии҅мъ на ꙁеми· и҅ о҅тъ вѣка подъ ꙁемь҆ѭ̑ сѫштии҅мъ· дьнесь съпасениѥ вь҆семоу мироу· ѥ҅лико видимъ и҅ ѥ҅лико не видимъ Соугоубь҆ дь҆несь҆ пришь҆ствиѥ господьн҄е· соугоубь҆ съмотрениѥ· соугоубь҆ чловѣколюбиѥ· соугоубь҆ сьнитиѥ· въкоупѣ же сь҆мѣрениѥ· соугоубо къ чловѣкомъ посѣштениѥ· о҅тъ небесе на ꙁемь҆ѭ̑· о҅тъ ꙁемь҆ѧ подъ ꙁемь҆ѭ̑ богъ приходитъ· врата а҅дова о҅твръꙁаѭ̑тъ сꙙ· съпꙙштии҆ о҅тъ вѣка радоуи҅те сꙙ· сѣдꙙштии҆ вь҆ ть҆мѣ и҅ вь҆ сѣни сь҆мрь҆ть҆нѣ великꙑи свѣтъ прии҅мѣте· робꙑ господь҆· съ мрь҆твꙑи҅ми богъ· съ о̑умъръшии҅ми животъ· съ повинънꙑи҅ми неповинънъи· съ сѫштии҅ми въ ть҆мѣ не мрь҆чꙙи҆ свѣтъ· съ плѣнь҆никꙑ свободител҄ь· съ прѣи҅сподь҆н҄ии҅ми прѣвꙑшьн҄ии небесъ· х꙯с на ꙁеми вѣровахомъ· х꙯с въ мрътвꙑи҅хъ с н҄имъ сь҆нидѣмъ· Да о̑увѣмъ таи҅нꙑѧ҅ ѧ҅же тоу· да раꙁоумѣѥ҅мъ бж꙯иѭ̑ таи҅нѫ· таи҅на подъ ꙁемь҆ѭ̑ чꙋдеса· да о̑увѣмъ како и҅ сѫштии҅мъ въ а҅дѣ просвѣтилъ ѥ҅стъ проповѣдь҆· ч꙽то о̑убо вь҆сꙙ ли прѣпрость҆ съпасаѥ҅тъ· ꙗ҅вивъ сꙙ въ а҅дѣ бог꙽·

[0990] ни нъ и҅ тоу вѣроуѭ̑штѧѧ· въчера съмотрь҆ливънаꙗ творꙙ· а҅ дь҆несь҆ владꙑчь҆скаꙗ· вь҆чера пль҆ть҆скаꙗ· а҅ дь҆несь҆ господь҆скаꙗ҆ дѣѧ· вь҆чера чловѣчь҆скаꙗ҆· а҅ дьнесь божъствънаꙗ ꙗ҅вь҆ꙗ҅ѥ҅тъ· въчера ꙁа о̑ухо о̑ударенъ бꙑваа҅ше· дьнесь҆ же бль҆штании҅мъ бж꙯иѥ҅мъ· а҅довъскоѥ жилиште бь҆ѥ҅тъ· въчера съвꙙꙁанъ бꙑваа҅ше· дь҆несь҆ нераꙁдрѣшь҆нами ѫ҅ꙁами сь҆вꙙꙁа꙽тъ мѫчител· въчера о҅сѫжденъ бꙑваа҅ше· дь҆несь҆ о҅сѫжденꙑи҅мъ свободѫ дароуѥ҅тъ·

[0991] въчера слоугꙑ пилатовꙑ рѫгаахѫ сꙙ ѥ҅моу· дь҆нь҆сь врать҆ници адовьнии видѣвъше и҅штеꙁошꙙ· нъ о̑убо слꙑши о҅ христовь҆нѣи҅ мѫцѣ· вꙑшьн҄еѥ слово· слꙑши и҅ въспои҆· слꙑши и҅ прослави· слꙑши и҅ проповѣждъ бж꙯иꙗ҅ чоудеса великаꙗ· како ꙁаконъ о҅стѫпаѥтъ· како благодѣть процвитаѥ҅тъ· како о҅браꙁи мимоходꙙтъ· како и҅стина проповѣдаѥ҅тъ сꙙ· како сѣнь҆ мимоходитъ· како сль҆нь҆це вь҆сел҄енѫѭ̑ и҅спльнꙗѥ҅тъ· како ветъхꙑи҆ ꙁаконъ о҅бетъша· како же новꙑи и҅ꙁвѣштаѥ҅тъ сꙙ· како древь҆нꙗꙗ прѣи҅дошꙙ· како новаа процвътошꙙ· двои҆ людиѥ вь҆ сиѡ̑нѣ· въ хръстовь҆нѣи мѫцѣ· въ врѣмꙙ придошꙙ е҅вреи҅стии҆·

[0992] коупно же и҅ погань҆стии҆· два цѣсара пилат꙽ и҅ їрѡ̑дъ· два и҅ѥ҅реа· а҅нна и҅ каи҅ꙗ҅фа· да о҅бѣ пастѣ въкоупѣ бѫдете· о҅ва прѣстаѭ̑шти а҅ христовънаа начинаѭ̑шти· двѣ жрьтвѣ въ тъ вечеръ даꙗ҅шете сꙙ· пон҄еже съпасениѥ҅ глагол҄ѫ живꙑи҅мъ и҅ мрьтвꙑи҅мъ бꙑва꙽ше· и҅ю̑деи҅ же съвꙙꙁаѭ̑ште а҅гньца ꙁакала꙽хѫ· а҅ и҅же о҅тъ поганъ въ пльть҆ бога· и҅ о҅ви вь҆ сѣнь҆ вь҆ꙁираа҅хѫ· о҅ви же къ сльнь҆цоу и҅ богоу притѣкаахѫ· и҅ о҅ви съвꙙꙁавъше христа о҅тъслаа҅хѫ· а҅ и҅же о҅тъ оганъ и҅нодоушь҆но ѥ҅го прии҅маа҅хѫ· нъ и҅ю̑деи и҅схождение·

[0993] ѥ҅же о҅тъ е҅гупта помь҆нѣа҅хѫ· а҅ и҅же о҅тъ поганъ и҅ꙁбавь҆ѥ҅ниѥ҆· и҅же о҅тъ ль҆сти проповѣдаа҅хѫ· и҅ се кде вь҆ сиѡ̑новѣ градѣ· цѣсара великаа҅го· вь҆ н҄емже и҅ твори сь҆пасениѥ посрѣдѣ ꙁемь҆ѧ· посрѣдѣ дъвою̑ животъноу поꙁнанъ бꙑвъ· їсоусъ божии сꙑнъ· посрѣдѣ о҅ть҆ца и҅ доуха· о҅бою̑ животоу животъ о҅тъ живота· и҅стинънꙑи животъ ꙗ҅вь҆ꙗ҅ѧ сꙙ·

[0994] и҅ посрѣдѣ а҅гг҄елъ· и҅ чловѣкъ· въ ꙗ҅слехъ раждаѧ҅ сꙙ· посрѣдѣ дъвою̑и҅хъ людии҆· камень҆ ѫ҅гъль҆нъ лежꙙ· и҅ междоу ꙁакономъ и҅ пророкꙑ· въкоупѣ проповѣдаѥ҅мъ· и҅ посрѣдѣ мосеа и҅ и҅лиѧ· въ горѣ ꙗ҅вь҆ꙗ҅ѧ҅ сꙙ· и҅ междоу о҅бѣма раꙁбои҅никома богъ· раꙁоумь҆ноуо̑умоу раꙁбои҅никоу ꙗ҅вь҆ꙗ҅ѧ҅ сꙙ· и҅ посрѣдѣ настоѧ҅штꙙѧ жиꙁни и҅ грꙙдѫштѧѧ҆· сѫдиївѣчънꙑи҆ сѣдꙙ и҆ дь҆несь҆ посрѣдѣ живꙑи҅хъ и҅ мрь҆твꙑи҅хъ ꙗ҅вьꙗ҅ѧ҅ сꙙ· соугоубѫ пакꙑ силѫ жиꙁни· соугоуббо родь҆ствоу въкоупѣ и҅ породь҆ствоу· и҅ слꙑша въ рѣчи· соугоубородьствоу вешти· и҅ въсплешти чоудеса· а҅гг҄елъ марии҆ матери христосовѣ· родь҆ство ѥго благовѣствова а҅гг҄елъ· марии магдалꙑн҄и·

[0995] порождениѥ҅ ѥ҅го ѥ҅же о҅тъ гроба благовѣстьствова· ноштиѭ̑ х꙯с въ виѳлее҅ми раждаѥ҅тъ сꙙ· врътъпъ и҅с камене· и҅деже х꙯с роди сꙙ· врътъпъ и҅с камене· и҅деже х꙯с пораждаѥ҅тъ сꙙ· пеленꙑ въ родь҆ство приѥ҅мъѥ҅тъ· пеленами и҅ сь҆де повиваѥ҅тъ сꙙ· ꙁмурнѫ рождъ сꙙ приѧ҅тъ· ꙁмурнѫ и҅ въ погребениѥ҆· и҅ а҅л꙽гꙋи҅ приѥ҅мь҆ѥ҅тъ· тоу їѡ̑сифъ беꙁмѫжънъи мѫжъ марии҅нъ· сь҆де їѡ̑сифъ и҅же о҅тъ а҅римаѳеѧ· въ виѳлее҅мѣ въ ꙗ҅слехъ родьство· нъ и҅ въ гробѣ ꙗ҅ко и҅ въ ꙗ҅слехъ мѣсто· прьвии·

[0996] пастоуси· хръстосово благовѣсть҆ствоуѭ̑тъ родь҆ство· нъ и҅ пръвии вь҆сѣмъ пастоуси христосови о̑ученици благовѣствовашꙙ· христосовоѥ и҅ꙁ мрътвꙑи҅хъ порождениѥ· тоу радоуи҅ сꙙ а҅гг҄елъ дѣвѣи вь҆ꙁьпи· и҅ сьде радоуи҅те сꙙ велика сь҆вѣта а҅гг҄елъ· х꙯с женамъ въпиꙗ҅ше· въ прьвоѥ родь҆ство· х꙯с по трехъ десꙙтехъ дь҆нь· вьниде въ ꙁемънꙑи їе҅роусалимъ въ црь҆къве· и҅ принесе ꙗ҅ко прь҆вѣнь҆цъ· два гръличишта богови· съ і въ погребениѥ ѥ҅го же о҅тъ мрь҆твꙑи҅хъ· х꙯с по четꙑрехъ десꙙтехъ дьнии҆ вь҆ꙁиде въ вꙑшь҆н҄иї и҅е҅роусалимъ· ѭ̑доуже не раꙁлѫчи сꙙ въ и҅стинънаꙗ ст꙯аꙗ ст꙯ꙑмъ·

[0997] ꙗ҅ко прь҆вѣнець неи҅сть҆лѣнь҆нъ и҅ꙁ мрътвꙑи҅хъ· и҅ приносꙙ богови и҅ о҅ть҆цоу два гръличишта· доушѫ и҅ пль҆ть҆ нашѫ· ѥ҅гоже и҅ приѧтъ· ꙗ҅ко сумеѡ̑нъ е҅теръ· ветъхъи дьнемъ богъ· ꙗ҅ко въ рѫцѣ свои въ своꙗ ꙗ҅дра· а҅ште ли вѣть҆скꙑ ѧ· а҅ не вѣрно слꙑшиши· о҅бличаѭ̑тъ тꙙ недвижимии печате· господь҆скааго погребениꙗ христосова гроба· ꙗ҅коже бо ꙁнаменаном꙽ печатьмь· дѣвь҆ствьнꙑи҅мъ ꙁатвореномъ·

[0998] х꙯с о҅тъ дѣвꙑ роди сꙙ· тако не о҅твръстомъ сѫштемъ· гробь҆нꙑи҅мъ печать҆мь҆· х꙯сово порождение҆ бꙑстъ· како же въ гробѣ и҅нъгда· и҅ о҅тъ кꙑи҅хъ х꙯с жиꙁнь полагаѥ҅тъ сꙙ· ст꙯ꙑи҅хъ словесъ да слꙑшимъ· поꙁдѣ же бꙑвъши рече· приде чловѣкъ богатъ и҅менемь їѡ̑сифъ· сь дръꙁнѫвъ вь҆ниде къ пилатоу· и҅ проси тѣла и҅соусова· вь҆ниде чловѣкъ къ чловѣкоу· просꙙ приѧти бога чловѣкомъ· прошааше брьниѥ о̑у брь҆ниꙗ приѧти ꙁиждителꙗ вь҆сѣмъ· сѣно о҅тъ сѣна приѧ҅ти г҄ео҅нъскаа҅го о҅гн҄и ⁝ капь҆ꙗ мала· о҅тъ капь҆ѧ приѧти беꙁдънѫ· кто видѣ и҅ли кто слꙑша къде чловѣка чловѣкови творь҆ца чловѣкомъ даѭ̑шта· беꙁакон꙽никъ правь҆дь҆ника· и҅ творь҆ца ꙁакономъ о҅бѣштаваѥ҅тъ сꙙ дати· сѫдии о҅сѫжденъ· ꙗ҅ко и҅ о҅сѫждена сѫдиѭ̑ сѫдиꙗ҅мъ въ погребениѥ даѥ҅тъ· поꙁдѣ бꙑвъшоу приде чловѣкъ· и҅менемъ їѡ̑сиф꙽· въ и҅стинѫ богатъ· ꙗ҅ко вь҆се съложеноѥ тѣло господь҆н҄е прии҅мъ· въ и҅стинѫ богатъ ꙗ҅ко соугоубоуѧ· о҅сиѭ̑ хс꙯овѫ о҅тъ пилата приѧтъ· и҅ богатъ ꙗ҅ко бесцѣннаа҅го бисъра· достои҅нъ бꙑстъ приѧ҅ти· въ и҅стинѫ богатъ вълагалиште бо понесе· пль҆но божь҆ствь҆нааго богать҆ства· како бо не богатъ вь҆семоу мироу жиꙁнь·

[0999] съпасъноѥ сътꙙжавъ· како не богатъ їѡ̑сиф꙽ даръ прии҅мъ· питаѭ̑штааго вь҆сꙙ и҅ вь҆сѣми о҅бладаѭ̑штаа҅го· поꙁдѣ бꙑвъшоу· бѣ бо о̑убо ꙁашъло въ а҅дъ правь҆дноѥ҅ сль҆нь҆це· тѣмже приде чловѣкъ богатъ и҅менемь҆ їѡ̑сифъ· о҅тъ а҅римаѳеѧ и҅же бѣ крꙑѧ҅ сꙙ· страха ради їю̑деи҅ска· приде же и҅ никодимъ· пришъдъи къ їсоусови ноштиѭ̑· таи҅нꙑ таи҅намъ потаѥнꙑ·

[1000] дъва потаѥна о̑ученика· съкрꙑтъ їсоуса въ гробѣ грꙙдета· съкръвенѫѭ̑ въ а҅дѣ тѣснѫ· потаѥ҅ноуоумоу въ пль҆ти богоу· свои҅мъ въскр꙽сении҅мъ о̑учꙙшта· дроугъ же дроуга прѣспѣваѧ въ божиѭ̑ любь҆ве· никодимъ бо въ ꙁмур꙽нѫ и҅ а҅л[г]оуи штедръ· а҅ їѡ̑сифъ въ дръꙁновениѥ ѥ҅же къ пилатоу похвальнъ· съ бо вь҆сакъ страх꙽ о҅тъвръгъ· дръꙁноувъ вь҆ниде къ пилатоу· просꙙ тѣла їсоусова· и҅ въшъдъ прѣмѫдро о҅тьнѫдь начꙙтъ· да вь҆ꙁлюбь҆ѥ҅нꙑѧ мꙑсли не погрѣшитъ· тѣмже не начинаѥ҅тъ великꙑи҅ми рѣчь҆ми нѣкꙑи҅ми къ пилатоу· да не вь҆ сего раꙁдражъ о҅тъпадетъ прошениꙗ· ни глагол҄ет꙽ к н҄емоу даждъ ми тѣло їсосово· о҅мрачь҆шааго сль҆нце прѣжде мала врѣмене· и҅ камениѥ раꙁ꙽дробь҆ша· и҅ ꙁемь҆ѭ̑ потрꙙсъша· и҅ гробꙑ о҅твръꙁъша· и҅ катапеѳаꙁмѫ црь҆къвънѫѭ̑ раꙁдъравъша· ничтоже таково къ пилатоу глагол҄етъ· нъ ч꙽то прошениѥ нѣкоѥ мало ѡ̑ сѫди и о҅тънѫдь мала просꙙ к тебѣ придохъ· даждъ ми тѣло мрь҆тво на погребениѥ҆· о҅ного о҅сѫждена꙽го о҅тъ тебе· їсоуса наꙁареа їсоуса ништааго· їсоуса бесхрамника· їсоуса сего видꙙштааго нага· сьмѣренааго їсоуса· ѫ҅ꙁьника їсоуса· о҅кръвенааго страннааго· и҅ въ странь҆нꙑи҅х꙽ неꙁнаѥ҅ма· и҅ небрѣгома вь҆сѣми видꙙшта· Даждъ ми сего страннаа҅го· каꙗ бо ти поль҆ꙁа о҅тъ тѣла странь҆на꙽го сего· Даждъ ми сего наꙁареа странь҆нааго· ѥ҅моуже странꙑ не сьвѣмъ стран꙽нии҆· Даждъ ми сего стран꙽нааго· ѥ҅моуже о҅тьца не ꙁнаѥ҅мъ стран꙽нии҆· Даждъ ми сего стран꙽нааго· ѥ҅моуже мѣста и҅ жилишта не сь҆вѣмъ страннии҆· Даждъ ми сего страннааго· не и҅мѫштааго сь҆де к꙽де главꙑ подъклонити· даждъ ми сего страннааго въ страньнꙑи҅хъ ꙗ҅ко странна бесхрамника· о҅тъ ꙗ҅слиїꙗ҅ко странна· о҅тъ їрода бѣжавъша· Даждъ ми сего стран꙽нааго· бѣжавъшааго о҅т꙽ самѣхъ пеленъ вь҆ е҅гуптъ· и҅же ни града ни вь҆си· ни храма ни о҅битѣли ни рода и҅матъ· въ стоуждеи странѣ· съ мрь҆тиѭ̑ и҅мѫштааго житиѥ· и҅ дръжꙙштааго вь҆сѣчь҆скаꙗ· даждъ ми ѡ̑ владꙑко· сего висꙙштааго на дрѣ[вѣ] нага· да покрꙑѭ̑ покрꙑвьшаа҅го моѥ҅го състава наготѫ· даждъ ми сего мрътвааго въкоупѣ и҅ б꙯а· да покрꙑѭ̑ покрꙑвъшаа҅го моꙗ беꙁакониꙗ· даждъ ми сего мрь҆тваа҅го да погребѫ· погребъшааго въ їѡ̑рданѣ моѧ грѣхꙑ·

[1001] о҅ мрьтвѣ мол҄ѫ· о҅тъ вь҆сѣхъ о҅бидѫ прии҅м꙽шꙋ· о҅тъ дроуга прѣданоу бꙑвъшоу· о҅тъ о̑ученика прѣданоу· о҅тъ братиѧ и҅ꙁгънаноу· о҅тъ свои҅хъ рабъ ꙁа о̑ухо о̑удареноу· о҅ мрь҆твѣ мол҄ѫ о҅сѫжденоу бꙑвъшоу о҅тъ свобожденꙑи҅хъ· о҅ть҆ н҄его· пиштѫ о҅цъта напоѥ҅ноу· о҅тъ и҅цѣлѣвъшии҅хъ· о҅тъ н҄его ꙗ҅ꙁвѫ прии҅м꙽шоуо̑умꙋ· о҅тъ о̑ученикъ о҅ставь҆ѥ҅ноу· о҅тъ своѥ҅ѧ матере лишеноу· о҅ мрь҆твѣ ѡ̑ пилате мол҄ѫ· на дрѣвѣ висꙙшти· нѣстъ бо семоу о҅ть҆ца на ꙁеми· ни дроуга кого нꙑнꙗ· ни о̑ученика· ни ѫжикꙑ ни погребителꙗ· нъ самъ ѥ҅дномоу ѥ҅дночꙙдъ· вь вь҆семь҆ мирѣ богъ· и҅ и҅нъ никтоже· симъ о҅тъ їѡ̑сифа къ пилатоу реченомъ· повелѣ пилатъ въдати ѥ҅моу· прѣсвꙙтоѥ҆ тѣло їсоусово· пришъдъ же на гольгоѳино мѣсто·

[1002] сънꙙтъ бога въ пльти о҅тъ дрѣва· и҅ полагаѥт꙽ на ꙁеми въ пльти бога нага· нъ ни пакꙑ нага· и҅ видꙙтъ лежꙙшта ниꙁъ· въꙁведъшааго вь҆сꙙ горѣ и҅ бꙑваатъ въ малѣ беꙁ доуха· животъ вь҆сѣмъ и҅ дх꙯ъ· и҅ видꙙтъ беꙁъ о҅чию̑· съꙁъдавъшаа҅го многоо҅чител҄ьнаꙗ· и҅ лежитъ въꙁнакъ въскрѣшение вь҆сѣмъ· и҅ о̑умрь҆штенъ бꙑваа҅тъ богъ пль҆тиѭ̑·

[1003] вь҆скрѣшаѧи҆ мрь҆твꙑѧ· и҅ мль҆читъ въ плъти громъ божиꙗ словесе· и҅ въꙁдвиженъ бꙑваатъ длань҆ми· съдръжꙙи҆ ꙁемь҆ѭ̑ рѫкоѭ̑· воле о̑убо їѡ̑сифе и҅спрошии и҅ прии҅мъ· вѣси ли о̑убо кого приѧ҅тъ пристѫпл҄ь къ кръстоу· и҅ сь҆немъ и҅соуса· вѣси ли о̑убо кого понесе· а҅ште о̑убо вѣси ѥ҅гоже дръжиши· нꙑнꙗ бꙑстъ богатъ· како же о̑убо и҅ божию̑ тѣлеси семоу· и҅ страшноуо̑умоу твориши погребениѥ҆· похваль҆на о̑убо ѥ҅стъ твоꙗ любꙑ· нъ паче похвал҄ено доуши твоѥи҆ дръꙁновениѥ· воле о̑убо не трепештеши ли· на рѫкоу носꙙ ѥ҅гоже трепештѫтъ херовимъ· которꙑи҅мъ бо страхомъ· бж꙯ии҆ пль҆ти тои съвлачиши лентии҆· кацѣмъ же говѣниимъ приѧтъ о҅чи трепештꙙ вь҆ꙁирати· и҅ о҅тъкрꙑти тѣло бога сьмѣрьшааго сꙙ вол҄еѭ̑· воле о̑убо рь҆ци ми ѡ̑ їѡ̑сифе· и҅ къ въстокоу ꙗ҅ко и҅ мрьтва погрѣбаѥ҅ши їсоуса· въстока въстокомъ· воле о̑убо и҅ свои҅ма прь҆стома· ꙗ҅ко мрьтвоу їсоусови ꙁатвараѥ҅ши о҅чи· о҅твръꙁъшоуо̑умоу свои҅мъ пръстомъ слѣпааго о҅чи·

[1004] воле и҅ о̑уста сътискаѥ҅ши· о҅твръꙁъшоуо̑умꙋ о̑уста гѫгънивоуо̑умоу· воле же и҅ рѫцѣ сълагаѥ҅ши· простеръшоуо̑умоу и҅съхъшии рѫцѣ· и҅ли и҅ ноꙁѣ по ꙁаконоу мрьтвꙑи҅мъ вꙙжеши·

[1005] давъшоуо̑умоу хождениѥ҆ недвижимꙑи҅ма ногама· воле же о̑убо и҅ на о҅дрѣ вь҆ꙁдвижеши· рекъшоуо̑умоу о҅слабь҆ѥ҅ноуо̑умоу жилами въꙁми свои о҅дръ и҅ ходи· воле же и҅ хриꙁмѫ въꙁливаѥ҅ши на цѣсара· и҅ хриꙁмѣ пролиꙗвъшии҅ сꙙ· и҅ вь҆сь҆ миръ и҅сцѣль҆ши· воле о̑убо ѥ҅ште и҅ кръви текѫшти ꙗ҅ꙁвѣ божиꙗ тѣла съмѣѥ҅ши и҅стискати · и҅ и҅сцѣл҄ѣвъшоуо̑умоу кръвоточивѫѭ̑ богоу· воле о̑убо и҅ водоѭ̑ о҅мꙑваѥ҅ши тѣло бж꙯иѥ· и҅ꙁмꙑвъшаго вь҆сꙙ и҅ о҅цѣштениѥ давъша· кꙑѧ҅ же о̑убо и҅ свѣштꙙ въжъжеши и҅стинъноуо̑умоу свѣтоу· просвѣштъшꙋмоу вь҆сѣчловѣка· кꙑѧ въспоѥ҅ши погребению̑ пѣсни· приѥ҅мь҆ѭ̑штоуо̑умоу присно о҅тъ небесь҆скꙑи҅хъ силъ пѣсни· воле о̑убо слъꙁꙑ о̑упоуштаѥ҅ши ꙗ҅конадъмрътвъмъ· прослъжъшоуо̑умоу сꙙ· и҅ мрьтва лаꙁарꙗ вьскрѣшь҆шоу· воле о̑убо и҅ плачъ твориши· давъшоуо̑умоу вь҆сѣмъ радость· и҅ скръбь҆ о҅тъ е҅угꙑ о҅тъвръгшоу· ҅Обаче блажѫ рѫцѣ твои ѡ̑ и҅ѡ̑сифе· послоужъшии· и҅ о҅сꙙгъшии҆· ѥ҅ште и҅ крьвь поуштаѭ̑шти божиꙗ тѣла· и҅ссовѣ рѫцѣ и҅ ноꙁѣ· блажѫ рѫцѣ твои прикоснѫвъшии҅ сꙙ божии҅хъ ребрѣхъ· прѣжде ѳомꙑ невѣрънааго· вѣрна и҅ похвал҄ена о҅пасива· блажѫ о̑уста твоꙗ· бе сꙑтости насꙑшть҆ша сꙙ· и҅ приложь҆ша сꙙ къ и҅соусовомъ о̑устомъ· и҅ доуха ст꙯а о҅тътѫдоу и҅спльн҄ьша сꙙ· блажѫ о҅чи твои приложьшии сꙙ къ їсоусовама о҅чима· и҅ свѣтъ и҅стинънꙑи о҅тътѫдоу приимъши· блажѫ лице твоѥ приложъшии сꙙ къ божию̑ лицоу· блажѫ рамѣ твои҆ понесъшии носꙙштааго чловѣка· блажѫ главѫ твоѭ̑ ѥ҅и҅же прикоснѫ сꙙ їс꙯ глава вь҆сѣмъ·

[1006] блажѫ їѡ̑сифа и҅ никодима· бꙑсте бо прѣжде херовимъ херовимѣи҅ша бога вь҆ себѣ носꙙшта· бꙑсте прѣжде шестокриль҆нꙑи҅хъ богоу слоуꙁѣ· не крильма нъ плаштаницеѭ̑ бога покрꙑвъша· и҅ почътъша ѥ҅гоже херовимъ трепештѫтъ· сего на рамѣхъ и҅ѡ̑сифъ и҅ никодимъ носите· ꙗ҅ко и҅ вь҆си беспльть҆нꙑи҅хъ чинове сь҆ н҄има носꙙтъ· и҅деже їѡ̑сифъ и҅ никодимъ· не тоу ли сь҆нꙙшꙙ сꙙ· и҅ вь҆си божии а҅ггелъ народи· и҅ вараѭ̑тъ херовимъ· и҅ прѣтѣкаѭ̑тъ серафимъ· и҅ с н҄има носꙙтъ прѣстолꙑ· и҅ покрꙑваѭ̑тъ шестокриль҆нии҆· и҅ трепештѫтъ многоо҅читии҆· видꙙште їсоуса въ пльти беꙁъ о҅чию̑· и҅ прикрꙑваѭ̑тъ силꙑ· и҅ поѭ̑тъ владꙑчь҆ствиꙗ· и҅ трепештѫтъ чинове· и҅ дивꙙтъ сꙙ о̑ужасаѭ̑ште сꙙ къ себѣ и҅ сътꙙꙁаѭ̑ште сꙙ глагол҄ѫтъ· что се страшноѥ слово и҅ боꙗ҅ꙁнь҆· и҅ трепетъ и҅ о̑ужасъ· ч꙽то се великоѥ и҅ дивъноѥ чоудо· невидимꙑи҆ намъ беспльтьнꙑимъ вꙑспрь҆ богъ·

[1007] ниꙁъ чловѣкъ· мрътвъ и҅ нагъ видимъ ѥ҅стъ· ѥ҅моуже прѣстоѧтъ херовимъ съ говѣн҄иїмъ· сего їѡ̑сифъ и҅ никодимъ погрибаѥ҅та бе сѫм꙽нѣниꙗ· къгда сьниде не о҅ставл҄ии҆ вꙑспрьн҄ии҅хъ· какось҆ниде сꙑи вънѫтрь҆· како на ꙁемьѭ приде и҅спльнꙗѧи чловѣка· како сълѣꙁе не чоувъшоу ни ѥ҅диномоу· сꙑи вꙑспрь съ о҅т꙽цемъ въи҅нѫ ꙗ҅ко богъ· не ꙗ҅вии҅ сꙙ намъ ник꙽деже· чловѣкомъ ꙗ҅ко чловѣкъ· въкоупѣ же и҅ чловѣколюбь҆ць ꙗ҅ви сꙙ· како невидимꙑи видѣнъ бꙑваатъ· како бесплътънꙑи҆ въпль҆ти сꙙ· како немѫченꙑи мѫкѫ приѧ҅т꙽·

[1008] како сѫдии҆ на сѫдишти ста· како животъ съмрьти въкоуси· како въ гробъ невъмѣштаѥ҅мꙑи вь҆мѣштаат꙽ сꙙ· како о҅бита въ гробѣ не о҅ставл҄ии прѣстола о҅ть҆ча· како въ врата врътъпоу въходитъ·

[1009] не о҅твръꙁъи вратъ небесъскꙑи҅хъ· нъ врата раю̑ о҅твръꙁъ· а҅ вратъ дѣвествънꙑи҅хъ не о҅твръꙁ꙽· нъ врата а҅довъскаꙗ съкроушивъ· и҅ двь҆рии при ѳомѣ не о҅твръꙁъ· нъ врата цѣсарь҆ствиꙗ чловѣкомъ о҅твръꙁъ· а врата гроба и҅ печатии неврѣжденꙑ съхранꙗѧ҆· како же къ мрътвꙑи҅мъ причитаѥ҅тъ сꙙ· свободьи҅ въ мрътвꙑи҅хъ· како свѣтъ немрачь҆нꙑи҆ въ темь҆нꙑѧ҆· и҅ вь҆ сѣни съмрътънꙑѧ приходитъ· камо грꙙдетъ· камо съходитъ· ѥ҅гоже съмрь҆ть҆ не может꙽ о̑удръжати· ч꙽то ѥ слово· что коварь҆ство· ч꙽то ѥ҆ мꙑсль сьнитию̑ ѥ҅го· ѥ҅же въ а҅дъ· некли а҅дама съвꙙꙁь҆нꙗ и҅ намъ клеврѣта въꙁвестъ съходитъ· въ и҅стинѫ пръвоꙁъданааго· о҅вчꙙте погꙑбъшааго въꙁискатъ грꙙдетъ о̑убо· и҅ сѣдꙙштии҅хъ вь҆ ть҆мѣ и҅ въ сѣни съмрьтьнѣ хоштетъ посѣтити·

[1010] и҅бо плѣнника а҅дама и҅ плѣн꙽ницѫ е҅угѫ· о҅т꙽ страстии раꙁдрѣшитъ· грꙙдетъ ꙗ҅ко б꙯ъ· и҅ сꙑнъ ѥ҅ю̑· нъ да с꙽ н҄имъ сьнидемъ· нъ да с н҄имъ ликъствоуѥмъ· нъ да въꙁиграѥ҅м꙽ сꙙ· нъ да потъштимъ сꙙ· нъ да проводимъ· нъ да въспоѥ҅мъ· нъ да подвигнемъ сꙙ· богоу прѣмѣнꙑ къ чловѣкомъ видꙙште· и҅ съвꙙꙁь҆н҄емъ и҅споуштениѥ· о҅тъ блага г꙯и бꙑваѭ̑штии҆· грꙙдетъ бо и҅стꙑи чловѣколюбь҆цъ· и҅ꙁвестъ вѣчь҆нъи҆хъ ѫ҅ж꙽никъ мѫжь҆ствомъ· и҅ о҅бластиѭ̑ великоѭ̑· живѫштиихъ въ гробѣхъ· ѧ҅же о̑умѫчи о҅бидь҆ливꙑ и҅ непобѣдимꙑи҆ мѫчител҄ь· о̑умѫченꙑ и҆ о҅тъ бога· ꙗ҅ко противникъ о̑украдъ· и҅ съб꙽равъ живѫштꙙѧ вꙑспрь҆· тоу съвꙙꙁанъ а҅дамъ҆ съвꙙꙁанꙑи҆ прѣжде· и҅ о̑умь҆рꙑи҆ прѣжде вь҆сѣхъ· съвꙙꙁанъ прѣи҅сподь҆нѣи҆· тоу а҅вьлъ пожъренꙑи прѣжде· и҅ пръвꙑи правь҆дникъ·

[1011] пастоухъ христосовъ· пастоуховъ о҅браꙁъ бꙑв꙽· неправь҆дноуоумоу ꙁаколению̑· тоу ноѥ х꙯совъи҆ о҅браꙁъ· великоуо̑умоу ков꙽чегоу божии црък꙽ві ꙁиждител҄ь· съпасъшии жестосръдꙑѧ вь҆сꙙ ѧ҅ꙁꙑкꙑ· о҅тъ потопа нечь҆стию̑· голѫбемъ ст꙯а꙽го доуха· и҅ ть҆мнааго врана диꙗ҅вола· и҅ꙁ н҄еѧ и҅ꙁгънавъша· Тоу а҅враа҅мъ прадѣдъ х꙯совъ жъръцъ· и҅же беꙁбожьнѫѭ̑ и҅ бесъмрътънѫѭ̑ жрътвѫ богоу пожрълъ ѥ҅стъ· тоу сь҆вꙙꙁанꙑи и҅сакъ· съвꙙꙁанꙑи древл҄е о҅тъ а҅враа҅ма· въ х꙯совъ о҅браꙁъ· тоу їа҅кѡ̑въ· въ а҅дѣ ниꙁъ печаленъ· съи҆ древь҆ѥ прискръбънъ ꙁа їѡ̑сифа вꙑспрь҆· тоу їѡ̑сифъ съвꙙꙁанъ бꙑвꙑи҆ въ е҅гоуптѣ въ тем꙽ници· въ о҅браꙁъ х꙯совъ съвꙙꙁь҆ню гн꙯ю· тоу мѡ̑у сии въ тъмнꙑи҅хъ ниꙁъ· ꙗ҅коже бѣ въ крабии҆·

[1012] вь҆ ть҆мнꙑи҅хъ ниꙁъ· тоу даниилъ въ прѣи҅сподн҄ии҅мъ гробѣ а҅довѣ· тоу и҅ѥ҅ремиꙗ ꙗ҅ко въ ꙗ҅мѣ тинь҆нѣи҆ въ а҅дьстѣа҅мь гробѣ· и҅ съмрь҆тьнѣѣм꙽ и҅стьлѣнии҆· тоу въ чрѣвѣ а҅дь҆стѣѣмъ лежитъ їѡ̑на· въ о҅браꙁѣхъ христоса вѣчь҆нааго и҅ прѣвѣчь҆наа҅го· и҅о҅нꙑ живѫштоуо̑умоу вь҆ вѣкъ и҅ вь҆ вѣкъ вѣкомъ· и҅ на вѣкꙑ и҅ ѥ҅ште· Тоу давꙑдъ о҅ть҆цъ бж꙯ии҆· и҅ж н҄егоже по пль҆ти х꙯с роди сꙙ· и҅ что глагол҄ѫ давꙑда и҅ їѡ̑нѫ и҅ соломѡ̑на·

[1013] тоу самъ їѡ̑а҅нъ великꙑи и҅ бол҄ии҆ вь҆сѣхъ пророкъ· ꙗ҅ко въ ть҆мнѣхъ ложеснѣхъ х꙯са проповѣдаѧ гробьнꙑи҅мъ вьсѣмъ· соугоубънꙑи҆ прѣдътеча· и҅ проповѣдникъ живꙑи҅мъ и҅ мрътвꙑмъ· посъланꙑи҆ о҅тъ ть҆мницꙙ и҅родовꙑ· въ ть҆мницѫ доушевънѫѭ̑ о̑умь҆ршии҅мъ о҅тъ вѣка правь҆дь҆никомъ и҅ неправьдникомъ· пророци же и҅ правь҆дивии҆ вь҆си· молитвами непрѣстаѭ̑штами· бога о҅тътѫдоу молꙗа҅хѫ· и҅ꙁ꙽бавь҆ѥ҅ниꙗ просꙙште· прѣскръбь҆наа҅го того о̑умил҄енааго о҅бладаниꙗ вражиꙗ҆· и҅ мрь҆чениꙗ прѣть҆мнааго мрака· и҅ о҅въ и҅хъ къ бо꙯у глаголаа҅ше· и҅ чрѣва а҅дова вь҆пл҄ь мои҆ о̑услꙑша гласъ мои҆· о҅тъвръже мꙙ въ глѫбинꙑ въꙁпихъ к тебѣ г꙯и г꙯и о̑услꙑши гласъ мои҆·

[1014] и҅ дроугꙑи҆ просвѣти лице твоѥ и҅ съпасени бѫдемъ· и҅ и҅нъ сѣдꙙи на херовимѣ ꙗ҅ви сꙙ· въꙁдвигни силѫ твоѭ̑ и҅ приди съпастъ насъ· и҅ и҅нъ скоро да варꙙтъ нꙑ штедротꙑ твоѧ г꙯и· и҅ дроугꙑи҅ и҅ꙁбави доушѫ моѭ̑ о҅тъ а҅да прѣи҅сподь҆нꙗго· и҅ и҅нъ г꙯и и҅ꙁвелъ ѥ҅си о҅тъ а҅да доушѫ моѭ̑· и҅ дроугꙑи҆ не о҅стави доушꙙ моѥ҅ѧ въ а҅дѣ· и҅ и҅нъ да вь҆ꙁидетъ и҅ꙁ исть҆лѣниꙗ животъ мои к꙽ тебѣ г꙯и бж꙯е мои҆· съмотри· не тък꙽мо о̑умь҆ръшии҅мъ при н҄емъ и҅ по н҄емъ· повѣдати своѥ чловѣколюбиѥ҆· нъ и҅ дръжимꙑмъ о҅тъ а҅да· прѣжде пришь҆ствиꙗ ѥ҅го· и҅ сѣдꙙштии҅мъ въ ть҆мѣ и҅ вь҆ сѣни сь҆мрь҆ть҆нѣ·

[1015] тѣм꙽же чловѣкꙑ о̑убо въ пль҆ти сѫштꙙ· плътиѭ̑ дш꙯евь҆нѫѭ̑· богъ и҅ слово посѣтилъ ѥ҅стъ· доушꙙ же бес пль҆ти сѫштꙙ· бж꙯иѥѭ̑ и҅ прѣчистоѭ̑ своѥ҅ѭ̑ дш꙯еѭ̑ въ а҅дѣ· просвѣтилъ ѥ҅стъ тѣлоу· о̑у не божь҆ствоу раꙁлѫченѣ сѫшти·

[1016] Тѣмже потъштимъ сꙙ и҅ мꙑсль҆ѭ̑ въ а҅дѣ и҅дѣмъ· ꙗ҅ко да видимъ· како тоу тъгда дръжавоѭ̑ крѣпъ҆коѭ̑· о҅тънѫдь҆ дръжитъ· дръжꙙштаа҅го мѫчител҄ьство· и҅ вои҅нꙑ свои҅мъ блистаниѥ҅мъ· не о̑умираѭ̑штии҅мъ о҅ н҄емъ·

[1017] плькомъ чинꙑ· беꙁдрѫкоу вꙙжетъ· двь҆ри беꙁдънꙑ въꙁь҆мъ о҅тъ срѣдꙑ· и҅ врата беꙁдрѣв꙽на кръстомъ х꙯с сь҆ломь҆· гвоꙁдии҅ же верѣѧ вѣчь҆нꙑѧ съкроуши· и҅ съломь҆ и҅ ѫ҅ꙁами· и҅ своима рѫкама ѥ҅моу нераꙁдрѣшь҆наꙗ҆ ѫ҅жа желѣꙁнаꙗ· ꙗ҅ко воскъ расквьръ· ҅И копь҆ѥ҅мъ пронъꙁъшоуо̑умоу бж꙯иꙗ҆ ребра· бесплътъноѥ҆ срь҆дьце мѫчителю прободъ· тоу съкроуши дръжавѫ лѫкомъ ѥ҅го· ѥ҅гда кръ҆стъ ꙗ҅ко лѫкъ бж꙯иꙗ҅ма рѫкама· ѫ҅ꙁами ꙗ҅ко тꙙтивоѭ̑ налꙙче· тѣмже а҅ште съ беꙁмльвьствиѥ҅мъ въ слѣдъ хс꙯а и҅деши· нꙑнꙗ видиши ѥ҅гда мѫчителꙗ съвꙙꙁа· кде же главѫ ѥ҅го въстъче· како же ть҆мницꙙ ѥ҅го раскопа· како же съвꙙꙁьн҄ꙙ и҅ꙁведе· како же ꙁмиѭ̑ распъра· и҅ к꙽де ꙁмиѭ̑ о҅бѣси· Како же а҅дама свободи· и҅ како ѥ҅угѫ въскрѣси· и҅ како посрѣдьн҄ѫ стѣнѫ раꙁори· и҅ кде лютааго ꙁмиꙗ о҅сѫди· и҅ како непобѣдимꙑѧ побѣдꙑ постави· кде же съмр꙽ть҆ о̑умрьтви· и҅ како и҅стьлѣниѥ и҅сть҆ли· и҅ чловѣка въ прь҆вꙑи постави· владꙑчь҆скъи҆ санъ· о҅тъметаѧи о̑убо вьчера· владꙑчь҆скъи҆ л҄егео҅нъ· а҅гг҄елъ глагол҄ꙙ петрови· ꙗ҅ко могѫ нꙑнꙗ прѣдъ собоѭ̑· поставити бол҄е нежели д꙽ва на десꙙте легео҅нъ а҅гг҄елъ· дь҆несь҆ же боголѣпь҆но· въкоупѣ же и҅ храбъръскꙑ и҅ владꙑч꙽скꙑ· съходитъ на а҅да и҅ на сь҆мрь҆ть҆· и҅ на мѫчителꙗ съмрьтиѭ̑ съмрь҆ти· Бесь҆мрь҆тънꙑѧ· беꙁпль҆тънꙑи҅хъ вои҅нъ· и҅ чиновъ невидимꙑи҆хъ· не богови не тъкмо лег҄ео҅нꙑ· нъ тъмꙑ тъмами и҅ тꙑсѫштꙙ тꙑсѫштами·

[1018] и҅мꙑ а҅гг҄елъ и҅ а҅рханг҄елъ· властии҆ владꙑчь҆ствии҆· господьствии҆ силъ и҅ прѣстолъ· шестокрилать҆ць҆ многоо҅читꙑи҅хъ· небесъскꙑхъ чиновъ проводꙙштꙙѧ҆· ҅ꙗко своѥго господа и҅ цѣсара· и҅ даръ приносꙙштꙙ· и҅ поѭ̑штⱕ҅ х꙯са·

[1019] не пособиѧ въ брани творꙙштꙙ· не достои҅нъ· о̑убо се ѥ҅стъ богоу· коѥ҅го бо и҅ пособиꙗ трѣбоуѥ҅тъ х꙯с· нъ по длъгоу и҅ по чь҆сти· съ любь҆ви присно своѥ҅моу г꙯и· въи҅нѫ прѣстоꙗ҅ти богови· полоучиви е҅тери о҅рѫжь҆ници· такожде и҅ копии҅ници· скори господь҆стѣи брани· помаанию тъкмо· подвиꙁании божиѧ скоротꙑ· дроуг꙽ дроуга вараѭ̑ште въкоупѣ· вь҆ дѣло съконь҆чаваѭ̑штꙙ· повелѣнии҅мъ дѣтѣли и҆· побѣдоѭ̑·

[1020] о̑устроѥ҅ни· къ врагомъ и҅ мѫчител҄емъ о҅бль҆чени· тѣм꙽же и҅ с꙽нидошꙙ тъгда текѫште въкꙋпѣ· и҅ послѣдоуѭ̑ште богови и҅ господи на гробьнаꙗ и҅ вь҆сеи ꙁеми глѫбь҆шаꙗ· о̑умь҆рь҆шии҅мъ о҅тъ вѣка подъ ꙁемь҆ѥ҆ѭ̑ жилишта· и҅ꙁвести о҅кованꙑѧ҆ о҅тъ вѣка съпꙙштꙙѧ· и҅ ꙗ҅ко о̑убо врата и҅ бесль҆нь҆наꙗ а҅дова жилишта·

[1021] жилишта же и҅ тъмницꙙ· и҅ съкровишта и҅ врьть҆пи· божиѥ҆ посѣштениѥ· и҅ свѣтъло пришъствиѥ ѥ҅го постиже· Вараѥ҅тъ вь҆сꙙ гаврии҅лъ а҅р꙽хистратигъ· ꙗ҅коже по о҅бꙑчаю̑ радости благовѣштениꙗ приноситъ чловѣкомъ· и҅ глаголъ е҅теръ крѣпокъ· и҅ а҅рханг҄ель҆скъ· и҅ воѥводь҆скъ свѣть҆лъ· и҅ ль҆вь҆скъ къ противь҆нꙑи҅мъ силамъ· гласомъ велиѥ҅мъ глагол҄етъ· въꙁмѣте врата кнꙙꙁи ваши· с н҄имиже въпиѥ҅тъ михаи҅лъ· и҅ въꙁь҆мѣте сꙙ врата вѣчьнаꙗ· потом же и҅ силꙑ рѣшꙙ· о҅тъстѫпите вратници ꙁаконопрѣстѫп꙽нии҆· такожде владꙑчь҆ствиꙗ съ о҅бластиѭ̑· съкроуите сꙙ желѣꙁнаꙗ ѫ҅жа· нераꙁдрѣшимаꙗ· и҅ и҅нъ постꙑдите сꙙ противь҆нии сѫпостати· и҅ дрꙋгꙑи҆· о̑убои҅те сꙙ мѫчител҄е ꙁаконопрѣстѫп꙽нии҆· и҅ ꙗ҅ко се при ц꙯ри храбь҆рѣ· цѣсарь҆скꙑ о҅плъчаѭ̑шти сꙙ· и҅ побѣждаѭ̑шти· гроꙁа е҅тера и҅ трепетъ· въкоупѣ же и҅ съмѫштаниѥ҆ и҅ страхъ пристрашънъ нападаѥ҅тъ· на непобѣдимааго владꙑкꙑ врата· такожде же и҅ въ а҅дъское҆ о҅но дивъноо҆ х꙯сово пришъствиѥ҅· ѥ҆же въ прѣи҅спод꙽н҄ихъ· вънеꙁаа҅пѫ бꙑстъ съвꙑше·

[1022] блистанию̑ мракъ· вь҆ лице противънꙑи҅мъ адовамъ силамъ· громъгласомъ е҅теромъ слꙑшꙙштемъ· кличѫштемъ· и҅ воѥ҅мъ велꙙштем꙽ и҅ глагол҄ѫштемъ· вь҆ꙁьмѣте врата кнꙙꙁи ваши вь҆ꙁь҆мѣте врата· не о҅тврь҆ꙁѣте бо нъ о҅тъ самѣхъ о҅сновании вь҆ꙁь҆мѣте ꙗ· и҅скорените прѣставите· не ꙁатварꙗти сꙙ и҅мъ к꙽ томоу·

[1023] въꙁь҆мѣте врата кнꙙꙁи ваши· не ꙗ҅ко не могѫштоу пришъдъшоуо̑умоу владꙑцѣ· ҅И вратомъ ꙁатвореномъ ѥ҅гда велитъ въходити· нъ владꙑчь҆скꙑ вамъ ꙗ҅ко о̑убогомъ хлапом꙽·

[1024] велꙙштоу вь҆ꙁꙙти сꙙ вѣчьнꙑи҅мъ вратомъ· и҅ прѣставь҆ѥ҅ниѥ и҅ съкроушениѥ· тѣмже ни народомъ вашимъ· нъ мь҆нꙙштии҅мъ сꙙ кнꙙꙁемъ бꙑти· повелѣваатъ глагол҄ꙙ· въꙁь҆мѣте врата кнꙙꙁи ваши нъ҅ ни и҅нѣмъ е҅теромъ сѫштемъ кнꙙꙁи· а҅ште бо и҅ доселѣ о̑умьръшии҅ми о҅тъ вѣка· ꙁь҆лѣ влали ѥ҅сте к꙽томоу о̑уже не о҅бладаи҅те и҅ми· нъ ни и҅нѣми ни вами· нъ ни вами самѣми бѫдете кнꙙꙁи· вь҆ꙁь҆мѣте врата· приде бо х꙯с· небесъскꙑѧ двь҆ри пѫть҆ сътворите· въшъдъшоуо̑умоу на ꙁападъскꙑѧ ꙁападꙑ· господь҆ и҅мꙙ ѥ҅моу· и҅ господоу и҅сходꙑ съмрь҆тьнꙑи҅мъ вратомъ·

[1025] въходꙑ сь҆мрь҆ть҆нꙑѧ҆ вꙑ сътвористе· а҅ и҅сходъ самъ сътворитъ приде· тѣмже вь҆ꙁ꙽мѣте врата кнꙙꙁи ваши вь҆ꙁмѣте и҅ не моудите· Въꙁ꙽мѣте скоро вь҆ꙁмѣте и҅ не жь҆дѣте· а҅ште ли моудити мните· самѣмъ вратомъ беꙁдрѫкоу о҅ себѣ вьꙁꙙти сꙙ велитъ· вь҆ꙁь҆мѣте сꙙ врата вѣчь҆наꙗ҆· въкоупѣ же силꙑ въскликнѫшꙙ· въкоупѣ же врата въꙁꙙшꙙ сꙙ· въкоупѣ желѣꙁ꙽наꙗ ѫ҅жа и҅ верѣѧ съкроушишꙙ сꙙ· въкоупѣ ꙁатвори о҅тъпадошꙙ· въкоупѣ о҅снованиꙗ тъмницꙙ подвижашꙙ сꙙ· Въкоупѣ противънꙑѧ силꙑ бѣствоу сꙙ ѧ҅шꙙ· дроугъ дроуга рѣѧ҆· и҅ дроугъ дроуꙁѣ прѣтꙑкаѧ҅ сꙙ· и҅ и҅нъ и҅номоу бѣжати глагол҄ꙙ· о̑устрашишꙙ сꙙ подвижашꙙ сꙙ· о̑ужаснѫшꙙ сꙙ съмꙙтошꙙ сꙙ· о҅блѣдѣшꙙ сташꙙ въкоупѣ· дивишꙙ сꙙ· недомꙑслишꙙ сꙙ въкоупѣ и҅ вь҆стрепеташꙙ· и҅ о҅въ и҅хъ ꙁѣѧ стоꙗ҅ше· о҅въ же колѣнома лице покрꙑваа҅ше· а҅ дроугꙑи ниць ꙁадь҆хнѣа҅ше сꙙ· и҅ и҅нъ ꙗ҅ко мрь҆твъ о҅цѣпааше· а҅ дроугꙑи о̑ужасомъ дръжимъ бѣ· и҅ о҅блѣдѣвъ лежаа҅ше· а҅ дроугꙑи҆ въ ѫ҅трь҆н҄ихъ прибѣжиштихъ и҅штаꙁаа҅ше· тоу бо тъгда сь҆сѣче х꙯с· въ о̑ужасѣ главꙑ силь҆нꙑи҅хъ· тоу сътрꙙсе сꙙ вь҆ н҄емъ· тоу раꙁвръꙁошꙙ о̑уꙁдꙑ своѧ глагол҄ѫште· кто сь҆де ѥ҅стъ цѣсарь҆ славѣ· кто сь҆ ѥ҅стъ таковъи҆· таковаꙗ съ толицѣми сь҆де творꙙ чоудеса· кто сь҆ ѥ҅стъ цр꙯ь славѣ творꙙи҆ нꙑнꙗ въ а҅дѣ· не бꙑвъшаꙗ никъгдаже въ а҅дѣ· к꙽то сь҆ ѥ҅стъ и҅ꙁводꙙи҆ о҅тъсѫдоу о҅кованꙑѧ о҅тъ вѣка· кто сь҆ ѥ҅стъ раꙁдроушивꙑи҆ нашѫ непобѣдимѫѭ̑ дръжавѫ и҅ мѫжь҆ство· К н҄им꙽же о҅тъвѣштаваахѫ господь҆скꙑѧ силꙑ глагол҄ѫштꙙ· о̑увѣдѣти ли хоштете кто сь҆ ѥ҅стъ цр꙯ь славѣ·

[1026] гь крѣпъкъ и҅ силь҆нъ· г꙯ь силенъ и҅ крѣпъкъ и непобѣдимъ въ бранехъ· сь҆ ѥ҅стъ о҅тъвръгъи҆ вꙑ отъ небесъскꙑи҅хъ мѣстъ· и҅ о҅ ꙁеми посълавъ· ҆Ѡ о҅ка꙽нии ꙁаконопрѣстѫп꙽ници мѫчител҄е· о҅нъ и҅стꙑи ѥ҅стъ съкроушивъи҆ въ їѡ̑рданьскꙑхъ водахъ· главꙑ ꙁмие҅въ вашихъ· сь҆ и҅стъ ѥ҅стъ· о҅бличивъи крьстомъ· и҅ поꙁороу сътворивъ· и҅ о҅слабл҄ь жилꙑ вашꙙ· тъ и҅стꙑи ѥ҅стъ·

[1027] съвꙙꙁавꙑи҆ и҅ о҅мрачъ· и҅ въ беꙁдьнѫ пось҆лавъ вꙑ· Сь и҅стꙑи҅ ѥ҅стъ посꙑлаѧи вꙑ въ о҅гн҄ь вѣчьнꙑи҆· и҅ вь г҄ео҅н꙽нѫ· тѣмже не моудите· не жидѣте нъ подвигнѣте сꙙ· и҅ ѫ҅жникꙑ и҅ꙁведѣте ѧ҅же доселѣ пожрѣсте· ваша бо дръжава о̑уже раꙁдроуши сꙙ· ваше мѫчител҄ьство о̑уже прѣста· ваше шꙙтаньѥ҆ лютѣ ꙗ҅ко раꙁдроуши сꙙ· ваша гръдꙑн҄и до конь҆ца о҅слабѣ· ваша крѣпость и҅ꙁнеможе и҅ погꙑбе· сь҆ѧ господьн҄ꙙ силꙑ противънꙑи҅мъ силамъ гл꙯а꙽хѫ· въкоупѣ же и҅ ть҆штаа҅хѫ сꙙ· и҅ о҅ви тьмницꙙ о҅тъ самѣхъ о҅сновании҆ раскопаваа҅хѫ· о҅ви же противънꙑѧ силꙑ гонꙗахѫ· о҅тъ вьнѣшть҆н҄ии҅х꙽ съкровиштъ· вь вь҆нѫтрьн҄ии҅хъ бѣжꙙште· и҅ и҅ни прѣи҅сподь҆нꙗꙗ хранилишта и҅ нꙑришта·

[1028] и҅ пешти и҅скаа҅хѫ и҅ течаахѫ· и о҅ви дроугъ дроуга и҅нѫдоу сьвꙙꙁь҆нꙗ господеви привождаахѫ· и҅ и҅ни мѫчителꙗ вꙙꙁаахѫ· и҅ дроуꙁии вѣчь҆нꙑѧ҆ сь҆вꙙꙁьн҄ꙙ и҅споуштаахѫ· а҅ дроуꙁии҆ слоужаахѫ въскорѣ· и҅ о҅ви въходꙙштоу вънѫтрь҆ѭ̑доу х꙯соу прѣдьтечаахѫ· о҅ви же ꙗ҅ко богоу и҅ цѣсароу· и҅ побѣдителю прѣстоꙗ҅хѫ· Сим же тако· нъ и҅ паче сихъ· въ а҅дѣ бꙑваѭ̑штемъ· бꙑваѭ̑штемъ же и҅ говорꙙштемъ вь҆сѣмъ· и҅ трꙙсѫштемъ сꙙ· ꙗ҅ко господьн҄еѥ҆ пришь҆ствиѥ҆· сама прѣи҅сподьнꙗа҆ прѣи҅сподн҄иимъ дои҅ти хотѣа҅ше· а҅дамъ о҅нъ адамъ о҅нъ· сь҆вꙙꙁанꙑи вь҆сѣхъ чк꙯ъ прѣжде· вьнѫтрьѭ̑доу вь҆сѣхъ· съ многоѭ̑ тврь҆дь҆ѭ̑· съвꙙꙁанъ дръжимъ слꙑша· господь҆стѣи҆ ноꙁѣ въходꙙшти къ съвꙙꙁь҆н҄емъ· и҅ поꙁна гласъ ходꙙштоуо̑умоу въ ть҆мници· и҅ о҅брꙙштъ сꙙ къ всѣмъ сѫштии҅мъ сь҆ н҄имъ· о҅тъ вѣка съвꙙꙁь҆н҄емь҆· и҅ рече· гласъ ногоу е҅тера слꙑшѫ· къ намъ грꙙдѫшта· и҅ а҅ште тъ въ и҅стинѫ сѣмо прити и҅ꙁволилъ ѥ҅стъ· мꙑ отѫ҅ꙁъ свободимъ сꙙ· а҅ште въ и҅стинѫ о҅ного съ нами видим꙽· мꙑ о҅тъ ѫ҅ꙁъ и҅ꙁбавь҆ꙗ҅емъ сꙙ· си и҅ подобьнаꙗ симъ а҅дамоу глагол҄ѫштоу· къ вь҆сѣмъ сѫштии҅мъ сь҆ н҄имъ сь҆вꙙꙁь҆н҄емъ· вь҆ниде господь҆ к н҄имъ· побѣдноѥ҅ о҅рѫжьѥ крь҆ста дръжꙙ· Егоже видѣвъ а҅дамъ съꙁъданꙑи прѣжде· и҅ о̑уасомъ вь҆ꙁбивь прь҆си· вь҆ꙁпи къ вь҆сѣмъ· сь҆пꙙштии҅мъ о҅тъ вѣка·

[1029] и҅ рече господь҆ мои сь҆ всѣми· и҅ о҅тъвѣштавъ х꙯съ гл꙯а а҅дамови· и҅ съ д꙯хомъ твои҅мъ· и҅ їмъ ꙁа рѫкѫ· вь҆скрѣшаатъ глагол҄ꙙ· вь҆стани сь҆пꙙи҆· и҅ въскрь҆сни о҅тъ мрь҆твꙑи҅хъ· и҅ о҅свѣти тꙙ х꙯с· а҅ꙁъ б꙯ъ твои҆ бꙑвꙑи тебе ради сꙑнъ твои҆· нꙑнꙗ глагол҄ꙙ· и҅ по о҅бласти повелѣваѧ сьвꙙꙁьн҄емь҆· и҅ꙁидѣте· и҅ сѫштии҅мъ вь҆ ть҆мѣ просвѣтите сꙙ· и҅ лежꙙштии҆мъ вь҆станѣте· тебѣ повелѣваѭ̑ вьстани сь҆пꙙи҆·

[1030] Не сего бо ради тꙙ сътворихъ· да въ а҅дѣ съвꙙꙁанъ ѥ҅си· въскрьсни о҅тъ мрьтвꙑи҅хъ· а҅ꙁъ бо ѥ҅смъ животъ чловѣчь҆скꙑи҆· въскрь҆сни съꙁь҆даниѥ҆ моѥ҆· въскрь҆сни ꙁраче мои· бꙑвꙑи по о҅браꙁоу моѥ҅моу· въстани пои҅ди о҅тъсѫдоу· и҅ тꙑ бо о҅ мь҆нѣ и҅ а҅ꙁъ о҅ тебѣ· ѥ҅д꙽но и҅ нераꙁдѣлимо ѥ҅свѣ тилиште· тебе ради богъ твои҆·

[1031] бꙑхъ сꙑнъ твои҆· тебе ради господь сꙑ· приѧхъ о҅браꙁъ твои раба· тебе ради сꙑ прѣвꙑшь҆и небесъ· придохъ на ꙁемьѭ̑ и҅ подъ ꙁемл҄еѭ̑· тебе ради чловѣка· бꙑхъ ꙗ҅ко чловѣкъ бес помошти· свободь҆и҅ въ мрь҆твꙑи҅хъ· тебе ради и҅шъдъшааго о҅тъ врь҆тограда· и҅ю̑деѡ̑мъ прѣданъ бꙑхъ о҅тъ врь҆та· и҅ въ врьтѣ осѫжденъ бꙑхъ· виждъ лица моѥго ꙁапл҄ьвань҆ꙗ· ꙗ҅же тебе ради приѧ҅хъ· да тебе о̑устроѭ̑ въ прь҆воѥ дъхновень҆ѥ· виждь҆ ми ланитама о̑ударань҆ꙗ· ꙗ҅же приѧхъ· да тебѣ раꙁвраштенꙑи ꙁракъ· и҅справь҆ѭ̑ въ прь҆вꙑи҆ о҅браꙁъ ⁘ Виждъ ми плештьма ранꙑ· ѧ҅же приѧ҅хъ· да раꙁметаѭ̑ твои҅хъ грѣхъ брѣмꙙ· лежꙙштеѥ҆ на плештоу твоѥ҅ю̑· виждъ мои пригвожденѣи рѫцѣ· и҅же прость҆рѣхъ на дрѣвѣ добрѣ· тебе ради прость҆рь҆шааго на дрѣво рѫцѣ ꙁьлѣ· виждъ мои пригвожденѣи҆ и҅ прибь҆ѥ҅нѣ на дрѣвѣ ноꙁѣ твоѥ҅ю̑ ради ногоу· текъшоу къ дрѣвоу ꙁь҆лѣ въ шестꙑи дь҆нь҆· твоѥ о҅сѫждень҆ѥ бꙑстъ вь҆ шестꙑи҆ дь҆нь҆· и҅ твоѥ посѫждениѥ҆ и҅ раю̑ о҅тврь҆стиѥ҆ сътворихъ· въкоусихъ тебе ради ꙁльчи· да и҅сцѣл҄ѫ тебе· сь҆нѣди о҅ноѧ сладъкꙑѧ҆ горь҆кѫѭ̑ сласть· въкоусихъ о҅ць҆та· да раꙁорѫ твоѥ҅ѧ҆ сь҆мрь҆ти· о҅цьть҆нѫѭ̑ и҅ лютѫѭ̑ чашѫ· и҅ приѧ҅хъ гѫбѫ· да о҅тъмꙑѭ̑ рѫкописаньѥ҆ твоѥ҅го грѣха· приѧ҅хъ и҅ трь҆сть҆· да напишѫ свободѫ родоу чловѣчь҆скоуѹ҄моу· о̑уснѫхъ на крь҆стѣ· и҅ копь҆ѥмъ прободенъ бꙑхъ вь ребра· тебе ради о̑уснѫвъша꙽го въ раи· и҅ е҅угѫ о҅тъ ребра и҅ꙁведъша· моѥ ребро и҅цѣлило ѥ҅стъ·

[1032] болѣꙁнь твоѥ҅го ребра· мои сънъ и҅ꙁведетъ тꙙ о҅тъ съмрьть҆нааго съна· моѥ копиѥ о̑уставило ѥ҅стъ· о҅браштаѭ̑штее сꙙ на тꙙ копь҆ѥ· тѣмже въстані пои҅ди о҅тъсѫдоу· иꙁведохъ тꙙ о҅тъ ꙁемь҆ѧ раи҅скꙑѧ· о̑устраꙗ҅ѭ̑ тꙙ о̑уже въ раи҆· нъ на небесъскꙑи прѣсто· въꙁбранихъ ти дрѣва животънааго о҅браꙁа· нъ се а҅ꙁъ вь҆сь҆ животѣ причꙙстихъ ти сꙙ· повелѣхъ херовимомъ рабъскꙑ стрѣшти тꙙ· сътворѫ херовимъ покланꙗти ти сꙙ· съкрꙑлъ сꙙ ѥ҅си о҅тъ б꙯а ꙗ҅ко нагъ· нъ се съкрꙑлъ ѥ҅си вь҆ себѣ б꙯а нага· о҅бль҆клъ сꙙ ѥ҅си въ срамь҆нѫѭ̑ кожь҆нѫѭ̑ риꙁѫ· нъ о҅блѣкохъ сꙙ б꙯ъ пльти твоѥ҅ѧ҆· въ кожьнѫѭ̑ риꙁѫ· тѣм꙽же вь҆станѣте пои҅дѣте о҅тъсѫдоу· о҅т꙽ и҅сть҆лѣнь҆ꙗ вь҆ неи҅сть҆лѣнь҆ѥ· о҅тъ съмрь҆ти въ животъ· вь҆станѣте пои҅дѣте о҅тъсѫдоу· о҅тъ т꙽мꙑ вь вѣчьнꙑи свѣтъ· въстанѣте и҅дѣте о҅тъсѫдоу· о҅тъ страсти вь веселиѥ҆· въстанѣте и҅дѣте о҅тъсѫдоу· о҅тъ работꙑ въ своботѫ· о҅тъ ть҆мницꙙ въ вꙑшн҄ии и҅ероусалимъ· о҅тъ ѫ҅ꙁꙑ къ богоу· о҅тъ болѣꙁни на раи҅скѫѭ пиштѫ· о҅тъ ꙁемь҆ѧ на небо· на се бо о̑умрѣхъ и҅ въскръснѫхъ· да и҅ живꙑи҅ми и҅ мрьтвꙑи҅ми о҅бладаѭ̑· тѣмже вь҆станѣте пои҅дѣте· о҅ть҆ць҆ бо небесъскꙑи҆ погꙑбъшꙙѧ жидетъ о҅вцꙙ· девꙙть҆ десꙙтꙑѧ и҅ девꙙть҆· а҅гг҄ельскꙑѧ҆ о҅вь҆цꙙ· клеврѣта жидѫтъ а҅дама· къгда вь҆скр꙽снетъ· къгда вь҆ꙁидетъ и҅ къ богоу въꙁвратитъ сꙙ·

[1033] херовимъскꙑи прѣстолъ о̑уготовилъ сꙙ ѥ҅стъ· въꙁносꙙштеи ѧ҅дри· и҅нато трепеꙁа о̑уготова сꙙ· брашна готова· вѣчнии крови и҅ жилишта· съкровишта благꙑи҅хъ о҅твръꙁошꙙ сꙙ· небесь҆скоѥ цр꙯ьство прѣжде вѣкъ о̑уготови сꙙ· и҅хже о҅ко не видѣ и҅ о̑ухо не слꙑша· благꙑи҅хъ· и҅ на срь҆дце чловѣкоу не вь҆ꙁидошꙙ· чловѣка жидѫтъ· си же и҅ подобь҆наа симъ го꙯у глагол҄ѫштоу· въскръсаѥ҅тъ с н҄имъ сꙑи҆ вь҆ н҄емь҆· вь҆коупѣ а҅дамъ· и҅ вьскрѣшаѥ҅тъ с н҄имъ ѥ҅гда нъ і многаꙗ тѣлеса· о̑умь҆ръшии҅хъ о҅тъ вѣка ст꙯ꙑихъ· вь҆скрь҆сѫ проповѣдаѭ̑штꙙ·

[1034] тридневноѥ гн꙯е вь҆скрь҆сениѥ҆· ѥ҅же свѣтло прии҅мѣмъ· и҅ видимъ и҅ о҅бь҆мѣмъ҆· съ а҅гг҄елꙑ ликоуѭ̑ште· съ а҅рхагг҄елꙑ праꙁдъноуѭ̑ште· вь҆коупѣ и҅ славꙙште вь҆скрѣшь҆шааго нꙑ· о҅тъ и҅сть҆лѣниꙗ хс꙯а· ѥ҅моуже слава и҅ дрь҆жава· съ беꙁначꙙлънꙑи҅мъ о҅ц꙯мъ· и҅ прѣсвꙙтꙑи҅мъ и҅ животворꙙштиимъ дх꙯омь҆ нꙑнꙗ и҅ присно и҅ вь҆ вѣкꙑ вѣкомъ· ҅Амин ⁘

[1035]   їѡ̑а҅на а҅рхие҅п꙯па костантинꙗ града ꙁлатоо̑устааго на вь҆скрѣшениѥ христово· о҅тъ лоукꙑ е҅уагг҄елиста ⁘ И се дь҆ва бѣста о҅ть҆ н҄ихъ и҅дѫшта пѫть҆мъ вь҆ ть҆ дьнь҆· въ вь҆сь҆ сѫштѫѭ̑ далече о҅тъ и҅е҅роусалима· шести десꙙтъ стадии҆· е҅и҅же и҅мꙙ е҅м꙽мао̑усъ· ѡ̑ како· ѥ҅гда боꙗ҅ꙁнь҆ и҅ страхъ· о҅бь҆метъ ꙁемь҆нааго· вь҆се ѥ҅го е҅сть҆ство а҅биѥ въꙁмѫштаѥтъ· ҆Ѡ како прѣштеньѥ҆ а҅рхиереи҅ско· въꙁ꙽мѫти а҅постоль҆скꙑ трѫтꙑ· ѡ̑ како кнꙙꙁь дрь҆ꙁость҆ прогна· а҅постоль҆скааго лика· ѡ̑ како сверѣпь҆ство владꙑкъ· вьꙁмѫти о̑умъ о̑ученикъ·

[1036] ѧ҅шꙙ бо сь҆мрьть҆нии҆ сьдѣтелꙗ вь҆сѣхъ· и҅ ꙗ҅коже а҅гнꙙ ꙁвѣриѥ· тако х꙯а б꙯оо̑убиици и҅мъше· приведошꙙ на дворъ а҅р꙽хие҅реѡ̑въ· тъгда же о̑устрѣл҄енъ бꙑстъ връховь҆н҄ии҆ а҅постолъ о҅тъврьжениїм꙽·

[1037] їѡ̑а҅ннъ о҅тиде бѣжавъ· ѳома невѣрие҅мъ о̑удръжан꙽ бꙑстъ· и҅ се д꙽ва бѣста о҅т꙽ нихъ и҅дѫшта· страхомъ рѣста о̑убѣживѣ ꙁвѣри· боꙗ҅ꙁнь҆ѭ̑ о҅тъбѣживѣ· ꙁвѣри· боꙗ҅ꙁнь҆ѭ̑ о҅тъбѣживѣ сьмрьтънꙑѧ ꙁатворꙑ· ѥ҅гда се глаголаа҅ста къ себѣ· бѣживѣ дръꙁости а҅р꙽хие҅реи҅скꙑ· о҅тъбѣживѣ владꙑчь҆н҄ꙙ о̑убиїствьнꙑѧ рѫкꙑ· а҅ште бо и҅ сь҆мрьти наю̑ прѣдадꙙт꙽ не и҅мавѣ понести поношень҆ꙗ и҅хъ· и҅ а҅ште кръви нашеѧ не пролѣѭ̑тъ· словесꙑ нꙑ о̑устрѣлꙙтъ· бѣживѣ а҅р꙽хие҅реи҅скꙑ ꙗ҅рости· о҅тъбѣживѣ книгъчии прѣштень҆ꙗ· побѣгнѣвѣ· да не постижена бѫдевѣ и҅дѫшта· о̑уклонивѣ сꙙ о҅тъ сего пѫти· да не сьрѣтена бѫдевѣ сверѣпꙑи҅ми ѧ҅ꙁꙑкꙑ· пастꙋха бо о̑убишꙙ· о҅вьцꙙ растрь҆гнѫшꙙ· кръмь҆чиѭ̑ о̑убишꙙ· сѫштиїхъ с н҄имъ· въ глѫбинѣ потопꙙтъ·

[1038] се помꙑшлꙗѭ̑шта и҅дѣа҅ста· правь въ҆ и҅стинѫ таци бѣшꙙ· вьсѣа҅нии҆ при пѫти· е҅теръ бо вѣтръ страха вь҆ нѣ вьвѣавъ· ꙗ҅коже листомъ вьсѣмъ е҅сть҆ствомъ двиꙁаа҅ше· и҅ се два бѣста о҅ть҆ н҄ихъ и҅дѫшта вь тъ дьнь҆· ни треть҆ꙗ҆го же дьне прѣбꙑсте ѥ҅же рече и҅мъ· нъ въ тъ часъ вь҆ н҄ьже жиꙁнь҆ на дрѣвѣ пригвоꙁдишꙙ· вь҆ н҄ьже бесь҆мрьть҆нааго съ мрь҆твь҆ци положишꙙ· вь҆ нь҆же господьн҄ь о̑убии҅цꙙ ꙁапечать҆лѣшꙙ гробъ· въ тъ дь҆нь҆ и҅дѣа҅шета· не пож꙽даста· ѥ҅гда хотѣа҅ше х꙯ъ и҅спроврѣшти а҅да· ѥ҅гда хотѣа҅ше погребенꙑи҆ о҅тъврѣшти дръжимꙑѧ҆ многодь҆ньнꙑѧ ꙁалогꙑ· ѥ҅гда хотѣа҅ше вь҆чьтенꙑи҆ сь мрь҆твьци· прѣсѣшти гробьнꙑѧ печати· ѥ҅г꙽да вьꙁлегꙑи҆ въ гробѣ ꙗ҅коже вь҆ чрѣвѣ· хотѣаше о҅тъвалити камꙑкъ о҅тъ гроба· ѥ҅гда вь҆чь҆тенꙑи҆ съ мрь҆твьци хотѣа҅ше о̑умрь҆твити коустодиѭ̑·

[1039] ѥ҅гда ꙗвь сꙙ немоштьнь сътрълъ сь҆мрьть҆нꙑѧ ꙁаворꙑ· ѥ҅гда ꙗ҅вь сꙙ нагъ· хотѣа҅ше плѣнити неч꙽стивааго· нъ вь тъ часъ не жьдаста сего видѣти·

[1040] нъ бѣжаста въ тъ часъ· и҅ бесѣдоваста къ себѣ· о҅ в꙽семь҆ семь҆ приключь҆шиимъ сꙙ· помꙑшласта бо вь҆ себѣ ѥ҅же о҅ велицѣ дѣа҅нии҆· како сътвории така ꙁнаменьꙗ· сътрь҆пѣ ѧтъ бꙑти хоудꙑими рѫками· како сь҆творь҆и множь҆ство чоудесъ· и҅ꙁволилъ ѧ҅тъ бꙑти· ѥ҅сть҆ство водь҆ноѥ вь҆ вино прѣложивꙑи҆· беꙁмѣрь҆но множь҆ство о҅тъ малъ хлѣбъ прѣпитѣлъ· въ поустꙑн҄и прог꙽налъ словомъ множь҆ство бѣсъ· слово и҅споуштаа҅ше· и҅ проганꙗше недѫгꙑ· посꙑлааше глаголъ· и҅ о҅тъхождаа҅хѫ страсти· брь҆нь҆ѥ҅мъ о҅бнавь҆ꙗ҅ше ꙁѣници о҅чию̑· о̑умь҆ръшꙙѧ ꙗ҅ко съпꙙштꙙѧ глашааше·

[1041] хромꙑѧ на течень҆ѥ словомъ ꙁъвааше· о҅слабьѥ҅наа҅го и҅сцѣливъ· дѣлателꙗ о҅дроу своѥ҅моу покаꙁалъ· походилъ ꙗ҅коже по соухоу врь҆хоу морꙗ· боурѫ вѣтрь҆нѫ оутолилъ словомъ· ѧ҅тиѥ краꙗ риꙁꙑ крадѣаше и҅цѣл҄ень҆ꙗ҆· мꙑтарꙙ апостолꙑ творꙗꙗше· блѫдницѫ плакавь҆шѫ сꙙ· вь҆ небесъскꙑи крѫгъ наставь҆ꙗше· Се къ себѣ глаголаста и҅ бесѣдоваста· си дѣла· въ и҅стинѫ сѫтъ божиѧ силꙑ· си дѣла далече сѫтъ сь҆мрь҆ть҆на꙽го е҅сть҆ства· си дѣла въ и҅стинѫ бесь҆мрь҆ть҆на꙽го сѫтъ· а҅ не сь҆мрь҆ть҆на· такожде же пакꙑ·

[1042] и҅ мьн҄ьша꙽ къ себѣ мьн҄ѫ сьбираа҅шета пль҆ть҆ ношааше та· и҅ ꙗ҅коже чловѣкъ тако живѣа҅ше· ꙗ҅дѣ꙽ше хлѣбъ· и҅ жꙙдааше· хождаа҅ше ногама· и҅ троуждааше сꙙ· почивааше· и҅ работааше ноужди е҅стьствоу· съ мꙑтари вьꙁлежааше·

[1043] и҅ сь любодѣи҅цами живѣа҅ше· досаждаѥ҅мъ трь҆пѣа҅ше· и҅ о̑умалꙗѥ҅мъ мльчаа҅ше· страхомъ о҅бъѧ҅тъ бѣ въ страсти· и҅ глаголааше нꙑнꙗ дш꙯а моꙗ сь҆мꙙте сꙙ· ѧ҅тъ бꙑстъ и҅ не въꙁможе бѣжати·

[1044] съвꙙꙁанъ бꙑстъ и҅ не въꙁможе о҅тъбѣгнѫти· о҅сѫжденъ бꙑстъ и҅ не може побѣдити· на дрѣвѣ пригвожденъ бꙑстъ· и҅ не въꙁможе сь҆нити· о҅ць҆та напоѥ҅нъ бꙑстъ· и҅ не пои҅лъ въ того мѣсто горесть҆· копьѥ҅мъ боденъ бꙑстъ· и҅ крь҆вь҆ ѥго съ водоѭ̑ и҅стече· и҅ пакꙑ чловѣчь҆ска и҅ сь҆мрь҆ть҆на·

[1045] си въ и҅стинѫ нашего е҅стъства сѫтъ· а҅ не бесьм꙽рь҆тъна· се помꙑшлꙗа҅шета о҅ вь҆сѣхъ прилючъшии҅хъ сꙙ сихъ· ҅И бꙑстъ бесѣдоуѭ̑штема и҅ма· и҅ съвъпрашаѭ̑штема сꙙ· что бꙑвь҆шее҅·

[1046] и чъто бѫдѫштеѥ· и҅ самъ сп꙯съ приближь҆ сꙙ и҅дѣ꙽ше с н҄има· наста доушевь҆нꙑи҆ крьмь҆чи· рѣ҅шити прѣрѣкань҆ꙗ ѥ҅ю̑· приде правь҆дноѥ сль҆нь҆це· и҅ лоучѫ божь҆ства и҅ богораꙁоумиꙗ прость҆рѣ на нꙗ· наста и҅скомꙑи҆· и҅ самъ їс꙯ и҅дѣа҅ше с н҄има·

[1047] о҅чи же ѥ҅ю̑ дрьжимѣ бѣста не поꙁнати ѥ҅го· прѣмѣни и҅ма о҅чи· о҅баче тъгда да не поꙁнаѥ҅та ѥ҅го· хранꙗа҅ше бо себе· да а҅витъ сꙙ и҅ма на прѣломь҆ѥ҅нии҅ хлѣба· каꙗ сѫтъ словеса си· ꙗ҅же прѣрѣкае҅та къ себѣ ходꙙшта· и҅ ѥ҅ста сѣтьна· а҅ште бо и҅ ль҆гати хоштета· лице ꙗ҅вь҆ꙗѥ҅тъ печаль҆· рьцѣта ми каꙗ сѫтъ словеса си· ꙗ҅же прѣрѣкаѥ҅та къ себѣ· повѣдита и҅ мь҆нѣ бесѣдѫ ѭ̑же глагол҄ета·

[1048] бѫдѫ и҅ а҅ꙁъ о҅бь҆шть҆никъ вашимъ словесемъ· и҅м꙽же прѣрѣкаѥта· каꙗ о̑убо сѫтъ словеса ꙗ҅же прѣрѣкаѥта междоу собоѭ̑ ходꙙшта· и҅ е҅ста сѣтьна· лице вь҆пиѥ҅тъ ѥ҅же о҅ скрьби· о҅тъвѣшта же ѥ҅динъ о҅ть҆ н҄ею̑· ѥ҅моуже и҅мꙙ клеѡ̑па· и҅ рече к н҄емоу тꙑ ли ѥ҅динъ живꙑ въ и҅е҅роусалимѣ не раꙁоумѣ бꙑвъшааго· бѫди ѥ҅же не видѣлъ ѥси·

[1049] то не слꙑша ли· да а҅ште о҅чима тоу не бѣ· е҅да и҅ о̑ушима не слꙑша· аште и҅ тоу не бѣ ѥ҅гда сꙙ сътворишꙙ· бꙑвьшаꙗ҆ не слꙑша ли· ни видѣлъ ѥ҅си ни о̑услꙑшалъ бꙑвъшааго· тꙑ ли ѥ҅динъ живеши въ и҅ероусалимѣ· и҅ не о̑увѣдѣлъ ѥ҅си бꙑвъшааго вь҆ н҄емь҆· ни ли ꙁвꙙгома слꙑшалъ ѥ҅си· ни ли тварь҆ тꙙ нао̑учила бꙑв꙽шааго· ни ли стухиѧ҆ нао̑учишꙙ тꙙ и҅ꙁмѣн҄енꙑ бꙑвшꙙ· Сль҆нь҆це свѣта съвлъкъ сꙙ о҅блѣче сꙙ въ тъмѫ· лоунь҆скаа красота напрасно о҅мрь҆че· о҅пона цръкъвънаа на платꙑ раꙁдъра сꙙ· дь҆нь҆ вь҆ ноштъ сꙙ прѣо҅блѣче· камень҆ѥ на о̑укроухꙑ распаде сꙙ· а҅дова дръжава съвꙙꙁана бꙑстъ· и҅ не о̑увѣдѣлъ ѥ҅си бꙑвъшаа҅го·

[1050] Тольма ли ѡ̑ мѫжоу дръжимъ ѥ҅си невѣдѣниѥ҅мь· да сего не раꙁоумѣе҅ши· е҅да странникъ ѥ҅си сихъ мѣстъ· ѥ҅да нꙑнꙗ пришълъ ѥ҅си въ градъ сь҆· ꙗ҅коже мь҆нивѣ· и҅ного ѧ҅ꙁꙑка ѥ҅си ꙗште сего не о̑увѣдѣ· тварь҆ и҅ꙁмѣни сꙙ· и҅ не въꙁможе ли въꙁь҆рѣти·

[1051] тꙑ ли ѥ҅динъ живеши въ и҅е҅роусалимѣ· и҅ не раꙁꙋмѣ бꙑвъшааго вь҆ н҄емь҆ вь҆ дни сиѧ҆· Онъ же рече коѥ дивно дѣло наи҅де на жить҆ѥ҆· стоуж꙽де съмрь҆ть҆ноуо̑умоу ѥ҅стьствоу· а҅ви сꙙ твари·

[1052] коѥ· ѥ҅же васъ ради прѣстрадахъ· и҅ сътрь҆пѣхъ да васъ съпасѫ· о҅баче коѥ҆· нао̑учита мꙙ· а҅ште что дивно о҅тъ чловѣк꙽ сътворено бꙑстъ· о̑укажита ми· а҅ште что ново а҅ви сꙙ въ твари· коѥ҆· рече клеѡ̑па· не сълъгахъ рече ѡ̑ мѫжоу· ꙗ҅ко странникъ ѥ҅си сихъ мѣстъ· а҅ште о҅т꙽нѫдь҆ не сь҆вѣси рь҆ци ми· а҅ште ли ѥ҅же о҅ страсти тъчь҆ѭ̑ не вѣси· томоу тꙙ нао̑учѫ· о҅нъ же глаголаа҅ше коѥ҆· послоушаи҆ мѫжоу· а҅бьѥ и҅мꙙ и҅ о҅ть҆чь҆ство· ѥ҅же о҅ їс꙯ѣ наꙁарѣнинѣ· їс꙯ и҅менемь҆· наꙁарѣнинъ родомъ·

[1053] бꙑстъ мѫжъ пророкъ· ѱаноѥ҆ сь҆кончаваѧ҆· и҅ о҅ бѫдѫштии҅мъ о̑учꙙ· и҅же бꙑстъ мѫжь пророкъ· о҅ н҄емже ꙁахариꙗ глаголаа҅ше· е҅се мѫжь҆ вь҆стокъ и҅мꙙ ѥ҅го·

[1054] ѥ҅днѣмъ словомъ о҅тъгонꙙ страсти· ѥ҅дноѭ̑ бесѣдоѭ̑ прогонꙙ недѫгꙑ· и҅же бꙑстъ мѫжъ пророкъ силь҆нъ дѣломъ и҅ словомъ· мороу прѣштааше и҅ о̑утишаа҅ше сꙙ· силь҆нъ дѣломъ и҅ словомъ· сь҆ прокаꙁы҆ съвлѣче ꙗ҅кожесь҆ риꙁꙑ· сильнъ дѣлꙑ· повелѣвааше вѣтромъ· и҅ о̑устѫпаа҅хѫ· силь҆нъ словомъ· касаа҅ше сꙙ жъгомꙑи҅мъ о҅гн҄емъ· и҅ хладни бꙑваа҅хѫ·

[1055] силь҆нъ дѣлꙑ· глаголаа҅ше а҅дови· и҅ їꙁношаа҅ше ть҆лѣнь҆нꙑѧ҆· силь҆нъ словомъ· вь҆ꙁь҆мъ пꙙть҆ хлѣбъ прѣкрь҆ми множь҆ство· силь҆нъ дѣлꙑ· слово слова раꙁорилъ· и҅ тлъпꙑ бѣсъ вь҆ свиниѧ҆ посꙑлаа҅ше· силь҆нъ словомъ· касааше сꙙ соусѣ рѫцѣ· и҅ тъгда жде на слꙋжь҆бѫ о҅тъсꙑлаа҅ше· силь҆нъ дѣломъ· проклинааше смокь҆вницѫ и҅ їсъхнѣꙗ҅ше· силь҆нъ словомъ· брь҆нии҅мъ помаꙁаа҅ше о҅чи и҅ просвѣштааше ꙁ҅рака· силь҆нъ дѣлꙑ· а҅р꙽хиереиска свѣта· словъмъ о҅строуꙗаше· сильнъ словомъ· и҅ дѣль҆мь҆· водънааго трѫда строуѧ и҅ꙁь҆лиꙗ· силь҆нъ словомъ и҅ дѣломъ· прихождаа҅хѫ а҅рхие҅реи҆ и҅скоушаѭ̑ште ѥго· и҅ ѥ҅днѣмъ словомь҆ о҅нѣмь҆ꙗше ѧ҅· ѥ҅гда хотѣа҅хѫ и҅мъ о҅коусꙑ творити· о̑ученици ѥ҅моу бꙑваа҅хѫ· ѥ҅гда хотѣа҅хѫ что о҅т н҄его о̑учити сꙙ· ꙁнамень҆ꙗ҆ о҅т н҄его проша꙽хѫ· нъ слово слова раꙁорило· и҅ о҅строуꙗ҅ше сь҆вѣтъ и҅хъ· силь҆нъ словомъ и҅ дѣломъ· прѣдъ богомъ и҅ всѣми людь҆ми· того прѣдашꙙ а҅рхие҅реи и҅ кнꙙꙁи на о҅сѫждень҆ѥ сьмрь҆ти· и҅ пропꙙшꙙ и҆· Нео҅сѫжденааго на сѫдишти поставишꙙ· ꙗ҅ко о҅сѫдіма прѣдъ пилатомъ· поставишꙙ ꙗ҅коже ꙁълодѣꙗ каи҆ꙗфѣ· съвꙙꙁашꙙ рѫцѣ ѥ҅го· сътворьшоу толико чоудесъ· пригвоꙁдишꙙ ноꙁѣ ѥ҅го· прѣсѣкъшии вль҆нꙑ морь҆скꙑѧ· повѣсишꙙ жиꙁнь҆ на дрѣвѣ· о҅строуи҅шꙙ ѥ҅же не о̑убиѥ҅ши· ꙁаклашꙙ копь҆ѥ҅мъ· о҅тъвръгошꙙ ѥ҅же не лъжепослоушьствоуѥ҅ши· и҅ сьвѣдѣтел҄ьствовашꙙ ль҆жи· прѣдашꙙ и на о҅сѫждень҆ѥ сьмрь҆ти· и҅ прѣдастъ и пилатъ бивъ· и҅ ѧ҅ꙁꙑкъ вь҆пь҆ꙗ҅ше· вь҆ꙁьми вьꙁь҆ми пропьни и҆· Мꙑ же надѣа҅хомъ сꙙ· ꙗ҅ко тъ ѥ҅стъ и҅же и҅матъ и҅ꙁбавити и҅л꙯ѣ· ѡ̑ како лоука вь҆сь страхъ клео҅повъ помꙙнѫлъ· не рече сꙙтъ· мꙑ надѣнъ мꙑ же надѣа҅хомъ сꙙ· ꙗ҅ко тъ и҅матъ и҅ꙁбавити їл꙯ѣ· мь҆нѣхомъ рече· ꙗ҅ко тъ съпасетъ ѧ҅ꙁꙑкꙑ· радовахомъ сꙙ ꙗ҅ко тъ спасетъ люди·

[1056] ꙗ҅коже мьн҄ѫ вь҆ нечаньѥ҆ и҅мѣа҅ше клеѡ̑па ѥ҅же о҅ х꙯ѣ· воле же глаголавьшоу клеѡ̑пѣ· глагола и҅ма їс꙯· ѡ̑ нераꙁоумь҆на и҅ моудь҆наа срь҆д꙽цемъ вѣровати о҅ всемъ ѥ҅же глаголашꙙ пророци· не тако ли подобаа҅ше пострадати х꙯оу· добрѣ наричемъи҆ стран꙽никъ· о̑учꙙштиїхъ о̑учитъ· добрѣ хотꙙ о̑увѣдѣти· о̑учꙙштиихъ о҅нѣмь҆ꙗ҅ѥ҅тъ· ѡ̑ нераꙁоумиви и҅ моуд꙽ниї срь҆д꙽цемъ· ꙗ҅ко не вѣровасте пророкомъ· ꙗ҅ко сице подобаа҅ше пострадати х꙯оу·

[1057] и҅ тако вь҆нити въ славѫ своѭ̑· начь҆нъ же о҅тъ мосеа и҅ о҅тъ вь҆сѣхъ пророкъ· съкаꙁаа҅ше и҅ма· вь всѣхъ к꙽н҄игахъ себе ради· ꙗ҅ко сице подобаа҅ше пострадати х꙯оу· Начь҆нъ же о҅тъ мосеа҆· дроуга б꙯жиꙗго връха пророкъ· прьвоуо̑умоу начрь҆тавь҆шоу писмꙙ· и҅спрь҆ва сътворилъ б꙯ъ небо и҅ ꙁемьѭ̑· о̑учаа҅ше и҅хъ моси решти· о̑уꙁь҆рите жиꙁнь҆ вашѫ· висимѫ прѣдъ вами· и҅ повѣшенъ рече· а҅ꙁъ ѥ҅смъ жиꙁнь и҅ вь҆скрѣшень҆ѥ҆· и҅е҅ремиꙗ҆ рече· поражѫ пастꙋха и҅ раꙁно пои҅дѫтъ о҅вь҆цꙙ· и҅ пораженъ рече· а҅ꙁъ ѥ҅смъ пастоухъ добрꙑи҆· а҅ште и҅ вꙑ о҅тъбѣгосте страхомъ о҅дръжими· дд꙯ъ рече ꙗ҅дꙑи хлѣбъ мои҆ вьꙁвеличилъ ѥ҅стъ на мꙙ прѣль҆штень҆ѥ҆· и҅ самъ на вечери глаголаа҅ше· ѥ҅динъ о҅тъ васъ прѣдастъ мꙙ·

[1058] прь҆вѣѥ страсти глаголааше· нꙑнꙗ дш꙯а моꙗ҆ сь҆мꙙте сꙙ· и҅ въ страсти глаголаа҅ше· нꙑнꙗ приде часъ да прославитъ сꙙ сн꙯ъ чл꙯чьскꙑи· Дд꙯ъ рече дашꙙ вь҆ ꙗ҅дь҆ моѭ̑ ꙁль҆чь҆· и҅ вь҆ жꙙждѫ моѭ̑ напои҅шꙙ мꙙ о҅цьта· и҅ напоѥ҅нъ глаголаа҅ше· е҅се съконь҆ча сꙙ· такожде и҅ ѥ҅же вь страсти· дд꙯ъ прѣжде ѱа· положишꙙ мꙙ вь҆ ровѣ прѣи҅сподьн҄имъ· вь҆ ть҆мнꙑи҅хъ и҅ вь҆ сѣни сь҆мрьть҆нѣ а҅сафъ·

[1059] ѥ҆же о҅ вьскрѣшениї· въстани боже сѫди ꙁеми· їꙗ҅ковъ· съпавъ ꙗ҅ко львъ· и҅ въста ꙗ҅коже скумь҆нъ· їѡ̑на три дни въ к҄итѣ поживъ· тридневъноѥ въскръсениѥ ѥ҅го проо҅бражаа҅ше· дд꙯ъ ѥ҅же о҅ въсхождении҆ въ прав꙽дѫ провь҆стрѫби·

[1060] въꙁиде б꙯ъ въсклицань҆ѥ҅мъ· г꙯ь въ гласѣ трѫбь҆нѣ· томоу слава· и҅ тѣмь богоу и҅ о҅ц꙯оу· о҅ доусѣ свꙙтѣѣ҆мь· ꙗ҅коже и҅спрь҆ва· нꙑнꙗ и҅ присно и҅ вь҆ вѣкꙑ вѣкомъ а҅мин ⁘

[1061]  їа҅н꙽на а҅рхие҅п꙯па костатинꙗ града ꙁлатоо̑устааго слово на ст꙯ѫѭ пасхѫ ⁘ Радоуи҅те сꙙ о҅ г꙯и вьсегда вь҆ꙁлюбь҆ѥ҅наа брать҆ѥ· и҅ пакꙑ рекѫ радоуите сꙙ· г꙯ь блиꙁъ ничимже не пь҆цѣте сꙙ· г꙯ь и҅ꙁ мрьтвꙑи҅хъ въсталъ· и҅ с н҄имъ народъ многъ ст꙯ꙑихъ· праꙁдь҆нъствоуи҅мъ о̑убо вь сласть҆ и҅ цѣломѫдрь҆ствь҆но· сь҆ бо въ и҅стинѫ дь҆нь҆ и҅же сътворилъ г꙯ь· въꙁдрадоуи҅м сꙙ и҅ вь҆ꙁвеселимъ сꙙ вь҆ н҄ь· проповѣдимъ сьпась҆нааго дь҆ни памꙙтиѥ· проповѣдимъ спаса нашего въскрѣшеньѥ҆· паче же наше съпасениѥ вь҆ꙁь҆пиїмъ· проповѣдимъ о̑умрь҆штвень҆ѥ диꙗ҅волово· нечистꙑхъ бѣсъ плѣн҄ениѥ҆· съпасень҆ѥ крь҆стиꙗнь҆ско· въскрѣшень҆ѥ҆ мрътвꙑи҅хъ· вь҆скрѣшеньѥ҆мъ бо христовомъ о̑угаснетъ г҄еѡ̑на о҅гн҄ьна꙽· чрь҆вь҆ же нео̑усꙑпаѧи о̑умираѥ҅тъ· а҅дъ мꙙтетъ сꙙ· диꙗволъ сѣтоуѥ҅тъ· грѣхъ о̑умрь҆штвꙗѥ҅тъ сꙙ· доуси лѫкавь҆нии҆ прогоними бꙑваѭ̑тъ· ꙁемь҆ниї на небеса вь҆сходꙙтъ· сѫштии вь҆ а҅дѣ свобождени бꙑваѭ̑тъ о҅тъ ѫ҅ꙁъ диꙗ҅вол҄ь· и҅ къ богоу прибѣгаѭ̑ште глагол҄ѫтъ диꙗ҅волови· къде ти сь҆мрь҆ти жꙙло· кде ти а҅де побѣда· вина же намъ ѥ҅стъ свꙙтаа҅го праꙁдь҆нь҆ства· и҅ тръжь҆ства сего х꙯ъ· и҅же и҅ їсходатаи҅никъ ѥ҅стъ намъ· вь҆сѣхъ добръ· тъ бо и҅спрьва нꙑ сътворилъ· о҅тъ не сѫштааго вь҆ сѫштеѥ приведъ· тъ и҅ нꙑнѣ гꙑбнѫштꙙ съпаслъ· о̑умрь҆штенꙑ о҅живилъ· и҅ неприꙗ҅ꙁнина противъства о҅тꙙтъ· тъ рабꙑ нꙑ сѫштꙙ грѣхоу· свободь҆ а҅вилъ· ꙁагладивъ наше рѫкоѱань҆ѥ҆· х꙯ъ нꙑ рече и҅скоупилъ о҅тъ клꙙтвꙑ ꙁакона· бꙑвъ ꙁа нꙑ клꙙтва· ꙁа н҄еже достои҅тъ и҅ намъ решти· что въꙁдамъ господеви ꙁа вьсе ѥ҅же вь҆ꙁдалъ ѥ҅си нам꙽·

[1062] б꙯ъ сꙑ и҅ночꙙдъ· чловѣкъ насъ ради и҅ꙁволилъ бꙑти· и҅ бꙑстъ послоушливъ до сьмрьти· да нꙑ о҅тъ вѣчь҆нꙑѧ҆ сь҆мь҆рти и҅ꙁбавитъ· въ рабиї о҅браꙁъ сꙙ о҅блѣче ангель҆скꙑи҆ владꙑка· пльть҆ приѧтъ богъ слово· и҅ чловѣкъ ꙗ҅вь҆ꙗ҅ше сꙙ· съо҅браꙁь҆нъ и҅ равноѥ҅сть҆ствь҆нь о҆ц꙯оу· се прѣстрада да нꙑ о҅тъ неправдꙑ работꙑ и҅ꙁь҆метъ· и҅ о҅тъ нечь҆стиꙗ и҅ꙁбавитъ· сего ради сътрь҆пѣ пострадати пль҆ть҆ѭ̑· подадител҄ь нашего живота· сего ради и҅ погребенъ бꙑстъ· и҅сточникъ бесь҆мрь҆тиꙗ҆· да съмрьтьнꙑи҅мъ присно сѫшть҆и҆ животъ҆ подасть҆· и҆ пакꙑ же по ꙁеми добротворꙙ и҅сцѣл҄ѣѧ҆ чловѣчь҆скꙑѧ҆ страсти· недостои҅но же о҅тъ богоборьцъ жидовъ· въсприи҅маше въꙁмь҆ꙁдиꙗ· господь же нашъ їсоу х꙯ъ ꙁа многѫѭ̑ благость҆· прокаженꙑо҅чиштаа҅ше· слѣпꙑи҅мъ видѣнье даꙗ҅ше· хромꙑѧ҆ цѣлꙗа҅ше· бѣсꙑ проганꙗаше· лаꙁара четврь҆тодь҆нь҆на и҅ꙁ мрьтвꙑи҅хъ въставилъ· о҅тъ пꙙти хлѣбъ҆ пꙙть҆ тꙑсѫштъ насꙑшть҆· по мороу ходилъ· водѫ вь҆ вино прѣложилъ· кръвоточицѫ и҅цѣлилъ· дьштерь҆ а҅рхисунагога· о̑умъръшѫ о҅живилъ· и҅ їнѣхъ многъ таи҅нъ· достоинь҆ чоудесъ сътворилъ· жидове же ꙁавистиѭ̑ и҅ рьвь҆нь҆ѥ҅мь҆ обь҆ѧ҅ти· о҅вогда камениѥ҅мъ биꙗ҅хѫ г꙯а· дроугои҅ци же о҅коушаа҅хѫ сꙙ съ стѣнъ съринѫти· конь҆чнѣѥ҅ же и҅ на кръстъ приведошꙙ и҆· нъ г꙯ь наш꙽ їу꙯ х꙯ь не подражилъ· ꙁлобѫ хоулънꙑи҅хъ жидовъ· нъ и҅ плешти свои даꙗ҆ше на ранꙑ· по пророчь҆скоумоу· и҅ ланитѣ свои на ꙁао̑ушеньꙗ· и҅ не о҅тъврати лица своѥ҅го о҅тъ стоуда пль҆ваньꙗ· и҅ конь҆чь҆нѣе҆ ꙗ҅ко о҅вчꙙ на ꙁаколень҆ѥ҆ приведенъ бꙑстъ· и҅ ꙗ҅коже а҅гнꙙ прѣдъ стригѫштиїмъ ѥ҅го беꙁъ гласа· не противꙙ сꙙ· не прѣрѣкаѧ҆· хоулимъ не въꙁъхоулꙗаше· страждꙙ не прѣштаа҅ше· прѣдааше же себе сѫдꙙштоуо̑умоу въ правьдѫ· не приде бо въ прьвоѥ҆ пришьствиѥ҆· мѫчити и҅ каꙁнь҆ сьтворити невѣрь҆нꙑимъ· нъ въсхотѣ длъготрь҆пѣлиїмъ· и҅ трь҆пѣнь҆ѥ҅мъ· наставити ꙁаблѫждъшии҅хъ на и҅стинѫ· и҅ о̑увѣждь господь҆н҄ѫ благость҆ великѫѭ̑· хоулꙗа҅хѫ ѥ҅го жидове и҅ глаголаахѫ к н҄емоу бѣсъ и҅маши· г꙯ь же дльготрь҆пѣливъ сꙑ· бѣсꙑ проганꙗа҅ше· жидове на лице господьн҄е пл҄ьва о҅нъ же слѣпь҆цꙙ и҅хъ цѣлꙗа҅ше· жидове х꙯а камень҆ѥ҅мъ побиваахѫ· х꙯ъ же хромцемъ и҅хъ теченьѥ дароваа҅ше· и҅ вселичь҆скꙑ съконь҆ча добротворꙙ· досаждаѭ̑штимъ е҅моу· и҅ въ ꙁь҆лъ мѣсто добро дароваѧ· не похвалꙗѭ̑штиїмъ тѣмъ и҆ скврьнь҆нꙑи҅мъ чловѣкомъ· кротко же трь҆пꙙ клеветꙑ· и҅ немошть҆нъ мнимъ бѣ· прие҅мь҆ѧ҆и҆ чь҆сть҆ о҅тъ а҅гг҄елъ· и҅ да не продь҆л҄ѫ слова· да придемъ вь самѫ главѫ вештиї· конь҆чь҆нѣе же веденъ бꙑвааше на крьстъ· и҅ на сь҆мрь҆ть· славьнъи҆ цѣсарь· и҅ пригвожденъ бꙑстъ на дрѣвѣ·

[1063] славимꙑи҆ херовимомъ и҅ серафимомъ· и҆ вь҆сѣми силами а҅гг҄ель҆сками покланꙗньѥ прие҆мь҆ѧ· си о̑убо кротъко подъѧ҆тъ же и҅ пострада· намъ прѣдъѱань҆ѥ҆ подаѧ҆· и҅ о̑учител҄ь кротости бꙑваѧ҆· сего ради о̑убо и҅ мꙑ· дль҆ж꙽ни ѥ҅смъ трь҆пѣти ꙁълꙑи҅хъ чловѣкъ прѣштень҆ꙗ҆· нъ и҅ на крь҆стѣ повѣшенъ бꙑвъ· бол҄ьша дѣла и҅ множаи҅ша чоудеса покаꙁалъ· да понѣ тако о̑уставитъ б꙯омрь҆ꙁь҆кꙑи҅хъ неи҅стовь҆ство· да не и҅мѣѭ̑тъ винꙑ невѣрь҆ꙗ҆· ни да глагол҄ѫтъ ꙗ҅ко проста чл꙯ка пропꙙхомъ· пръвоѥ о̑убо сътрь҆пѣ х꙯ъ пропꙙтъ бꙑти· да бѣсꙑ сѫштꙙѧ҆ на а҅ерѣ проженетъ· повѣшенъ бꙑстъ на дрѣвѣ· да бꙑвъшь҆и древь҆ѥ грѣхъ· дрѣвомъ чловѣком꙽ и҅цѣлитъ· прободенъ же бꙑстъ и҅ копь҆ѥ҅мъ вь҆ ребра· ꙁа приѧ҅тѫѭ о҅тъ ребръ а҅дамовъ женѫ· ꙁан҄еже о̑убо ꙁмиї еугѫ прѣль҆стилъ· е҅уга же прѣстѫпити а҅дама сътворила· и҅ꙁиде же о҅търечениѥ на о҅бою· и҅ о̑уцѣсари сꙙ сь҆мрь҆ть҆ о҅тъ а҅дама до мосеа҆· и҅ на не съгрѣшь҆шиїхъ· сего ради прободена бꙑшꙙ ребра· да о̑увѣмъ ꙗ҅ко не тъкма мѫжемъ· принесе съпасень҆ѥ страсть҆ хв꙯а· нъ и҅ женамъ· а҅дамъ бо пръвъ съꙁъданъ бꙑстъ· потомъ е҅уга· и҅ а҅дамъ о̑убо не прѣльштенъ бꙑстъ· жена же въ о҅слоушаниї бꙑстъ· съпасена же бѫдетъ прижить҆ѥ҅мъ чꙙдъ· кꙑи҅м же прижить҆ѥ҅мъ чꙙдъ· не прижитиѥ҅мь ли чꙙда мариїна· та бо х꙯а сп꙯са прижитъ· не съ мѫжемъ бꙑвъши· ꙗ҅коже и҅саи҅ꙗ҆ послоушьствоуѥтъ· нъ дх꙯оу ст꙯оу о҅сѣн҄ьшоу ѭ̑· ꙗ҅коже а҅р꙽хан꙽г҄елъ гауриїлъ благовѣстилъ· Сеѧ о̑убо ради винꙑ и҅ ребра прободена бꙑваѭ̑тъ христова· да и҅ прѣжде реченаа станѫтъ· и҅ таи҅наа крь҆штень҆ꙗ проповѣдана бѫдѫтъ· и҅ благодѣть҆ хотꙙштиꙗ вь҆сиꙗти·

[1064] и҅стече бо крь҆вь҆ и҅ вода и҅ꙁдребръ хръстовъ· да и҅ рѫкоѱаньѥ҆ грѣхъ нашихъ ꙁагладитъ· и҅ кръвь҆ѭ̑ ѥ҅го о҅чистимъ сꙙ· и҅ породѫ вь҆сприи҅мемъ· ѡ̑ вельꙗ҅ таи҅на покаꙗ҅лъ сꙙ раꙁбои҅никъ· водѣ о҅брѣсти сꙙ да сꙙ крь҆ститъ· на крь҆стѣ висѣѣше· не бѣ никакоже о҅браꙁа крь҆штень҆ꙗ· ни и҅сточника ни е҅ꙁера· ни дъжда ни творꙙштааго молитвꙑ·

[1065] вь҆си о̑убо о̑ученици раꙁбѣгошꙙ сꙙ ꙁа страха и҅ю̑деи҅ска· нъ не не и҅мѣ їс꙯ водꙑ· нъ и҅ на крь҆стѣ висимъ сь҆дѣтел҄ь водъ бꙑстъ ⁘

[1066] Пон҄еже о̑убо не бѣ како вь цѣсарь҆ствь҆ѥ небес꙽ное вь҆нити раꙁбои҅никоу· беꙁъ крьштень҆ꙗ҆· подобаа҅ше ѥ҅моу покаавъшоу сꙙ· не лишити сꙙ крьштень҆ꙗ· водѫ и҅ крьвь и҅сточи о҅тъ прооденꙑи҅хъ ребръ свои҅хъ сп꙯съ· да и҅ раꙁбои҅ника свободитъ о҅тъ належꙙштии҅хъ ѥ҅моу ꙁълъ· и҅ крь҆вь҆ своѭ̑ и҅ꙁбавь҆е҅ньѥ бꙑвъше ꙗ҅витъ· и҅мѫштиїмъ на н҄ь надеждѫ·

[1067] а҅ште бо крь҆вь҆ ю̑нь҆ча и҅ коꙁь҆лꙗ· и҅ попелъ ю̑ницꙙ кропимъ· о҅скврь҆н҄енꙑи҅хъ ст꙯итъ· на о҅чиштениѥ пль҆ти· колми паче крь҆вь҆ христоваꙗ и҅ спаса нашего· о҅чиштениѥ бꙑстъ вь҆сѣмъ крь҆стиꙗ҅номъ· а҅ште речетъ ти кто о҅тъ невѣрь҆нꙑхъ·

[1068] почто пропꙙтъ бꙑстъ х꙯с· рьци ѥ҅моу· да бꙑвъшии҆ грѣхъ въ породѣ· дрѣвомъ раꙁоритъ· а҅ште речетъ ти· почто же и҅ трь҆ниѥ҆ носилъ· рьци е҅мꙋ·

[1069] да трь҆ниѥ҆ и҅ вль҆чь҆ць҆ а҅дамово и҅скоренитъ· о҅нъ бо стенати и҅ трꙙсти сꙙ о҅сѫжденъ бꙑстъ и҅ трьнь҆ѥ и҅ трь҆ниѥ и҅ вль҆чецъ дѣлати· їс꙯ же чловѣколюбь҆ць҆ сꙑ· хотꙙ промꙑслити ꙁа своѥ҅го сътворень҆ꙗ· вь҆се пострада насъ дѣл҄ьма· да мꙑ о҅тъ о҅сѫжденьꙗ҆ свободь҆ бѫдемъ· ꙗ҅коже породи сꙙ о҅тъ женꙑ· да прибꙑвъшии҆ грѣхъ чловѣкомъ о҅тъмꙑѥ҅тъ· такожде и҅ трьниѥ҅мъ вѣнь҆чанъ бꙑстъ· да вь҆ꙁдѣланѫѭ̑ ꙁьлѣ ꙁемь҆ѭ̑ грѣхомъ· свои҅мъ послоушании҅мъ кротчѣи҅шѫ сътворитъ· а҅ште ти речетъ почто ꙁлъчъ и҅ о҅ць҆тъ и҅спилъ· рь҆ци ѥ҅мꙋ да мꙑ сь҆мрь҆тонось҆нъ ꙗ҅дъ ꙁмии҅нъ и҅ꙁблюѥ҅мъ·

[1070] та бо ꙁльчъ сладость҆ бꙑстъ намъ и҅ и҅сцѣл҄ень҆ѥ҆· а҅ште ти речетъ пакꙑ невѣрь҆нꙑи҆· почто пристѫпаѭ̑ште на колѣноу покланꙗа҅хѫ сꙙ ѥ҅моу· рь҆ци ѥ҅моу да ї не хотꙙште поклонꙙтъ сꙙ ѥ҅моу жидове· и҅ не по вол҄и повѣдꙙтъ цѣсарь҆ствиѥ ѥ҅го на ꙁеми· нꙑнꙗ о̑убо рѫгаѭ̑ште сꙙ покланꙗѭ̑тъ сꙙ·

[1071] не вѣдѫште ѥ҅же творѣа҅хѫ· въ бѫдѫштее же вь҆скрѣшень҆ѥ· вь҆сѣко колѣно покланитъ сꙙ· небесь҆скꙑи҅хъ и҅ ꙁемьнꙑи҅хъ и҅ прѣи҅сподь҆н҄иїхъ· и҅ вь҆сѣкъ ѧ҆ꙁꙑкъ и҅сповѣстъ сꙙ ꙗ҅ко г꙯ь їу꙯ х꙯ъ въ славѫ б꙯а о҅ц꙯а а҅минъ· ҅Иматъ же и҅ плаштъ тъ и҅нѫ прить҆чѫ· не тъкма бо цѣсарь҆ство о҅браꙁовааше· нъ и҅ кръвоꙗ҅день҆ѥ и҅ о̑убиїство жидовъ ꙗ҅вь҆ꙗ҅ше· дашꙙ же и҅ трь҆сть҆ въ рѫцѣ ѥ҅го· да вь҆пишѫтъ сꙙ грѣси и҅хъ· се о̑убо х꙯обор꙽ци творѣа҅хѫ· не раꙁоумѣѭ̑ште пропинаѥ҅ма· паче же вол҄еѭ̑ о҅слъп꙽ше· тварь҆ же не раꙁоумѣ своѥ҅го ꙁиждителꙗ и҅ творь҆ца· ѥ҅д꙽наче бо сп꙯соу на крь҆стѣ висимоу· видѣвъ чоувь҆ствь҆ноѥ сль҆нь҆це· х꙯а правь҆днааго сль҆нь҆ца· досаждаѥ҅ма беꙁакон꙽никꙑ· нъ тръпꙙ дръꙁость҆· о҅тъбѣжа о҅мрачивъ ꙁемь҆ѭ̑· беꙁаконь҆но сѫште· просвѣштати о҅чи творꙙштиїмъ прѣвелико беꙁаконь҆ѥ҆· не тъкма же сль҆ньце бѣжа· нъ и҅ ꙁемь҆ꙗ трꙙсѣа҅ше сꙙ не трь҆пꙙти беꙁаконь҆ꙗ жидовь҆ска· покаꙁаѭ̑шти жучꙙшти ꙗ҅ко б꙯ъ бѣ пропинаѥ҅мꙑи҆· тѣм꙽же и не трь҆пѣа҅ше· нъ негодовааше· не хотꙙшти носити на себѣ богомръꙁъкꙑи҅хъ жидовъ· Не сице бо брата о̑убівъ каи҅нъ о҅скврь҆ни ꙁемь҆ѭ̑· ни сице о̑утꙙжилъ ꙁемь҆ѭ̑ стлъпотворениѥ споловъ· ни сице о҅скврьнишꙙ ѥ҅ѧ неправ꙽досътворении҅мъ содомь҆ꙗне· ни сами циї сътворишꙙ и҅долꙑ о҅ть҆ н҄еѧ· ни сице о̑утꙙжъчила ѭ̑ кръвь҆ ꙁахарии҅на· ѥ҅л꙽ма жидове нечь҆стиѥ҅ се великоѥ҆ сътворишꙙ· сего бо дѣл҄ьма и҅ жестокоѥ камениѥ҅ сꙙ распадааше· да о̑увѣдꙙтъ· ꙗ҅ко тъ ѥ҅стъ доуховь҆нꙑи҆ и҅ живъи камꙑк꙽·

[1072] пиꙗ҅хѫ бо рече о҅тъ доуховь҆нааго послѣдоуѭ̑шта камꙑка· камꙑкъ же бѣ х꙯ъ· ѡ̑ нераꙁоумь҆ꙗ жидовъскааго· камень҆ѥ распаде сꙙ и҅ ти не чоуѭ̑тъ· беꙁдоушнаа движꙙтъ сꙙ· и҅ доушевь҆нии҆ не вѣроуѭ̑тъ· о҅пона црькъвь҆наа раꙁдъра сꙙ· да поустота ѥ҅го ꙗ҅витъ сꙙ· раꙁдьра бо сꙙ о҅пона· и҅ о҅бнажена бꙑшꙙ црь҆къвънаꙗ· ꙁа рекшааго хрь҆ста·

[1073] се о҅ставь҆ѥ҅нъ бꙑваа҅тъ вамъ домъ вашъ поустъ· о҅поустѣ бо вь҆се чь҆сть҆ноѥ҆ жидовь҆скоѥ· ꙁа х꙯оо̑убии҅ство· и҅ живѫштиї въ градѣ и҅ въ црькви а҅нг҄ели· о҅тидошꙙ о҅тътѫдоу· и҅ прѣи҅дошꙙ въ црь҆къвь҆· многа же тѣлеса о̑усъпшиїхъ ст꙯ъихъ въсташꙙ съ хрь҆стомъ· да о̑увѣмꙑ ꙗ҅ко х꙯ъ о̑умь҆ръ· не ѥ҅динъ въстанетъ· нъ вьсѣхъ о̑уп꙽ваѭ̑штии҅хъ на н҄ь вьскрѣситъ· Се ѥ҅стъ чь҆стънꙑи начꙙтъкъ праꙁдь҆никъ пасхꙑ· и҅ си сѫтъ таи҅нꙑ христиа҅номъ· о҅ вь҆скрѣшении мрь҆твꙑи҅хъ· и҅ жиꙁни бѫдѫштааго вѣка праꙁдьноуѥ҅мъ· сего ради о̑убо праꙁдь҆ноуи҅мь҆·

[1074] не квасомъ ꙁь҆лобꙑ и҅ лѫкавь҆ствиꙗ· нъ опрѣснъкꙑ чистотꙑ и҅ їстинꙑ· вѣроуѭ̑ште въ о҅ц꙯а и҅ сн꙯а и҅ ст꙯ааго дх꙯а· въ трои҅цѫ ѥ҅дноѥ҅сть҆ствь҆нѫ и҅ несътворенѫ вѣроуѭ̑ште о҅ вь҆скрѣшении҆· чаѭ̑ште г꙯а пакꙑ грꙙдѫшта· о̑уже не сьмѣрена нъ славь҆на· сь҆ свѣтьлость҆ѭ̑ небесьскоѭ̑· съ свѣтълꙑи҅ми а҅гг҄елꙑ· съ трѫбоѭ̑· и҅ страхомъ и҅ радостиѭ̑· радостиѭ̑ же свꙙтꙑихъ и҅ правь҆днꙑих ⁘ страхом же неправьдь҆нꙑихъ и҅ грѣшь҆нꙑи҅хъ· б꙯ъ же миравь҆сѣх·да нꙑ съподобитъ· вь҆скрѣшению̑ ст꙯ꙑи҅хъ· дѣлꙑ благꙑ дешенꙑ· и҅ правоѭ̑ вѣроѭ̑· ꙗ҅ко томоу слава и дръжава вь҆ вѣкꙑ вѣкомь а҅мин꙽ ⁘

[1075]  свꙙтааго о҅ц꙯а нашего ї а҅р꙽хие҅п꙯па бꙑв꙽ша костантин҄ѣ града· їѡ̑а҅нна ꙁлатоо̑устаа҅го· слово на трид꙽невноѥ вьскрѣшеньѥ г꙯и нашего· въ понедѣлникъ ⁘ Добро ѥ҅стъ врѣмꙙ дь҆ньсь вьсѣмъ намъ вьꙁ꙽пити·

[1076] реченоѥ блаженꙑи҅мъ дд꙯омъ· кто въꙁглагол҄етъ силꙑ г꙯нꙙ· о̑услꙑшанꙑ сътворитъ вьсꙙ хвалꙑ ѥ҅го· е҅се намъ приде вь҆ꙁлюбь҆ѥноѥ и҅ сь҆пасноѥ҆ праꙁдень҆ство· вь҆скрѣсьнꙑи҆ дь҆нь҆ г꙯и нашего їсꙋ х꙯а· мирънаꙗ вина· сь҆миреньꙗ начꙙтъкъ· борении҆ о҅тꙙтьѥ· раꙁорень҆ѥ҆ сьмрьти· побѣжденьѥ҆ диꙗ҅волово· дьнесь҆ анг҄ели съ чловѣкꙑ раꙁмѣсишꙙ сꙙ· и҅ носꙙштии тѣло съ беспльтънꙑими силами· пѣтиѥ вьспѣваѭ̑тъ· дь҆нь҆сь҆ раꙁори сꙙ диꙗ҅волово противь҆ство· дь҆нь҆сь҆ ѫ҅ꙁꙑ сь҆мрь҆ть҆нꙑѧ раꙁдрѣшенꙑ бꙑшꙙ· а҅доваꙗ побѣда и҅ꙁ꙽чеꙁе·

[1077] дьнь҆сь добро ѥ҅стъ врѣмꙙ пакꙑ решти· пророчь҆скꙑи҆ о҅нъ гласъ· кде ти сь҆мрь҆ти жꙙло кде ти а҅де побѣда· дьнесь҆ мѣдьнаꙗ врата съломи владꙑка нашъ х꙯ъ· и҅ само сь҆мрьтноѥ лице и҅скаꙁилъ·

[1078] почто же глагол҄ѫ лице· само и҅мꙙ ѥ҅го прѣложилъ· ѭ̑же бо сьмрьть҆ не сь҆мрь҆ть҆ глагол҄етъ сꙙ· нъ о̑ус꙽пень҆ѥ и҅ сь҆нъ· прь҆вѣѥ҆ бо пришь҆ствиꙗ х꙯ва· и҅ сьлаꙁа спасова· и҅ само и҅мꙙ сьмрь҆ти· страшно бѣ· бꙑвъи҆ бо прь҆вꙑи чл꙯къ· ꙁа велика ꙁапрѣштениꙗ симъ о҅сѫжденъ бꙑвааше слꙑшꙙ· вь҆ н҄ьже дь҆нь҆ ꙗ҅си сь҆мрь҆тьѭ̑ о̑умреши· и҅ блаженꙑи҆ же їѡ̑въ симъ и҅менемь҆ нарече глагол҄ꙙ· сьмрьть мѫжоу покои҆·

[1079] и҅ пророкъ дд꙯ъ гл꙯ааше· сь҆мрь҆ть҆ грѣшнꙑи҅хъ ꙁъла· не ть҆чь҆ѭ̑ же сь҆мрь҆ть нарицаа҅ше сꙙ· раꙁдрѣшенъѥ дш꙯ꙙ о҅тъ тѣлесе нъ и҅ а҅дъ· послоушаи҅ бо·

[1080] патриа҅р꙽ха и҅ꙗ҅кова глагол҄ѫшта· сь҆несете старость҆ моѭ̑ сь҆ печалиѭ̑ въ а҅дъ· пророка же пакꙑ· ꙁинѫ а҅дъ о҅устꙑ свои҅ми· и҅ пакꙑ и҅ного пророка глагол҄ѫшта· иꙁбавитъ мꙙ отъ а҅да прѣи҅сподь҆нꙗго· и҅ многашди о҅брꙙштеши вь веть҆хꙑхъ кн҄игахъ· сьмрь҆ти а҅да наричемо· прѣставь҆ѥ҅нь҆ѥ ѥ҅же о҅тъсѫдѣ· пон҄еже о̑убо сълаꙁоу конь҆чина бꙑстъ· вьскрѣшеньѥ҆ наста· и҅ чловѣколюбьц꙽ владꙑка ново и҅ странно житиѥ҆· вь жиꙁнь нашѫ вь҆неслъ· о̑уже бо ꙁа сьмрьть҆· о̑усьпеньѥ и҅ сънъ глагол҄етъ сꙙ· прѣставьѥ҅нь҆ѥ ѥ҅же о҅тъсѫдꙋ·

[1081] отъкѫдоу же ли се ѥ҅стъ ꙗ҅вѣ· послоушаи҆ самого х꙯а глагол҄ѫшта· лаꙁаръ дроугъ нашъ о̑усь҆пе· нъ и҅дѫ вь҆ꙁбоудитъ ѥ҅го· ꙗ҅коже бо намъ о̑удобь ѥ҅стъ въꙁбоудити и҅ въставити· тако жде и҅ о҅бь҆штꙋмоу нашемоу владꙑцѣ· о̑умь҆ръшꙙѧ҆ гласомъ въставити· и҅ пон҄еже ново бѣ и҅ дивъно реченое и҅мъ· ни о̑ученици же раꙁоумѣшꙙ вѣштаа҅наа҅го· дондеже съниде вь҆ немѫшти и҅хъ· и҅ ꙗ҅вѣ и҅ꙁдрече· и҅ вь҆сел҄енъскꙑи҅ же о̑учител҄ь· блаженꙑи҆ павьлъ· пишꙙ солоунꙗнемъ рече· не вел҄ѫ вам꙽ не вѣдѣти о҅ о̑усъпь҆шиїхъ да не скрьбите· ꙗ҅коже и҅ прочиї неи҅мѫштии҆ надеждꙙ· и҅ пакꙑ и҅нъде· о̑убо о̑усъпьшии о҅ х꙯ѣ погꙑбошꙙ ли· и҅ пакꙑ·

[1082] мꙑ живии҆ о҅ставъше· и҅ не постигнемъ о̑усъпь҆шии҅хъ· и҅ їнъде пакꙑ· а҅ште бо вѣроуѥ҅мъ ꙗ҅ко їс꙯· о̑умрѣтъ и вь҆ста꙽· такожде и҅ б꙯ъ о̑усъпъшиїхъ· їс꙯омъ приведетъ съ собоѭ̑· видѣ ли вь҆сь҆де о̑уже· о̑усь҆пениѥ҆ и҅ сь҆нъ сь҆мрь҆ть҆ наричемѫ· и҅ їмѣѭ̑штеѭ̑ прь҆вѣѥ сего страшьно лице· нъи҅ небрѣгомѫ по вь҆скрѣшениї бꙑв꙽шѫ· видѣ ли коль҆ свѣть҆ло вь҆скрѣшень҆ꙗ деньмь҆ прѣмногаꙗ благаꙗ вьнесена бꙑшꙙ· тѣм꙽ прѣльсть демонъскаꙗ раꙁори сꙙ· тѣмь҆ рѫгаѥ҅мъ сꙙ сь҆мрьти· тѣмъ прѣꙁь҆римъ нꙑнꙗшь҆н҄еѥ҆ житьѥ҆· тѣмъ на лежань҆ѥ бѫдѫштии҅хъ и҅демъ· тѣмь тѣло носꙙште· ничимь҆же мь҆н҄е беспльть҆нꙑи҅хъ и҅мамъ а҅ште хоштемъ· дь҆несь҆ малꙑѧ нашꙙ побѣдꙑ бꙑшꙙ· дьнь҆сь҆ владꙑка нашъ· на сь҆мрь҆ть҆нѫѭ̑ побѣдѫ поставивъ· и҅ диꙗ҅волово противъство раꙁоривъ· пѫть҆ на спасень҆ѥ҆ вь҆скрѣшении҅мъ дарь҆ствовалъ· вьси о̑убо радоуѥ҅мъ сꙙ· и҅граѥ҅мъ· веселимъ сꙙ· а҅ште бо и҅ владꙑка нашъ побѣдилъ· и҅ побѣдѫ поставилъ· нъ о҅бь҆ште веселиѥ҆ и҅ радость҆ и҅ намъ рабомъ бꙑстъ· нашего бо ради сь҆пасень҆ꙗ· вьсе сьдѣа҅лъ· и҅ їмже насъ прѣбра диꙗволъ· тѣмь҆ о̑удолѣ ѥ҅моу х꙯с· то само о҅рѫжиѥ҆ вь҆ꙁꙙтъ· и҅ тѣмь҆ ѥ҅го прѣбра· како ли· послоушаи· дѣва и҅ дрѣ҆во и҅ сь҆мрь҆ть҆· нашего побѣждень҆ꙗ бꙑшꙙ о҅браꙁи дѣвоѭ̑ бо бѣ е҅уа· не о̑убо бѣ мѫжа поꙁнала ѥ҅гда прѣль҆сть҆ приѧ҆тъ· дрѣво бѣ· ꙁапрѣштениѥ ѥ҅же на а҅дамѣ сь҆мрьть҆· видѣ ли како дѣва и҅ дрѣво и҅ сь҆мрь҆ть҆· бꙑшꙙ намъ о҅браꙁи побѣждень҆ꙗ· виждъ же пакꙑ· како и҅ побѣдꙑ ти жде бꙑшꙙ о҅браꙁи· въ е҅угꙑ мѣсто мариꙗ· вь҆ дрѣва мѣсто· ѥ҅же вѣдѣти раꙁоумно добра и҅ ꙁъла·

[1083] дрѣво крь҆сть҆ноѥ҆· въс꙽мрь҆ти мѣсто а҅дамовꙑ· владꙑчь҆нꙗ꙽ сь҆мрь҆ть҆· видѣ ли и҅миже побѣдил тѣми жде побѣдима· дрѣвомъ прѣбра а҅дам диꙗ҅волъ· крь҆стомъ о̑удолѣ диꙗ҅волоу х꙯ъ· о҅но о̑убо дрѣво въ а҅дъ сълааше· крь҆сть҆ноѥ҅ же дрѣво и҅ о҅шь҆дъшиїхъ о҅тъ а҅да пакꙑ въꙁꙑвааше·

[1084] о҅но о̑убо ꙗ҅коже плѣнника и҅ нага крꙑꙗ҅ше· нь҆ се побѣдителꙗ нага пригвождена навꙑсоче вь҆сѣмъ покаꙁовааше· и҅ сь҆мрьть҆· о҅на· и҅ о҅шъдъшиїхъ по нѣи҅ о҅сѫждааше· нъ си и҅ о҅шъдъшии҅хъ прь҆вѣѥ ѥ҅ѧ҆· въ и҅стинѫ вь҆скрѣсила· кто въꙁглагол҄етъ силꙑ гн꙯ꙙ о̑услꙑшанꙑ сътворитъ вь҆сꙙ хвалꙑ ѥ҅го· о҅тъ сь҆мрьти бꙑхомъ бесь҆мрь҆ть҆ни· се ѥ҅стъ кръсть҆ноѥ и҅справь҆ѥ҅ниѥ҆· се ѥ҆стъ вь҆скръсениꙗ великоѥ҆ ꙗ҅вь҆ѥ҅ниѥ· дь҆нь҆сь҆ а҅гг҄ели и҅граѭ̑тъ· и҅ вь҆сꙙ небесь҆скꙑѧ силꙑ веселꙙтъ сꙙ· о̑услаждаѥ҅мꙑ о҅ сьпасении҆ о҅бь҆штааго рода чловѣчьскаго· а҅ште бо о҅ ѥ҅дномь҆ грѣшницѣ каѭ̑шти сꙙ· радость бꙑваатъ на небеси и҅ по ꙁеми· коль҆ми паче о҅ сь҆пасении҆ вь҆сел҄енꙑѧ҆· дьньсь҆ чловѣчь҆ско ѥ҅стъство· отъ диꙗ҅волꙗ противъства свободивъ· на прь҆воѥ доброродиѥ вьꙁведе· ѥ҅гда бо о̑уꙁь҆рѫ начꙙтъкъ мои҆· сице о̑удолѣвьшъ сь҆мрьти о̑уже не боѭ̑ сꙙ· о̑уже не страшѫ сꙙ протівнааго· ни на немошть҆ своѭ̑ о҅ꙁираѭ̑· нъ помꙑшлꙗѭ̑ поборꙙштааго ми· неи҅ꙁдреченѫѫсилѫ·

[1085] прѣдолѣвъи бо противъствоу сь҆мрь҆ти· и҅ вь҆сѫ крѣпость҆ ѥ҅го о҅тъи҅мъ· что о̑уже не и҅матъ сътворити о҅ тоуждерождении҆· ѥ҅гоже о҅браꙁъ въсприѧ҅ти многомъ милосрь҆диїмъ съподобилъ· и҅ тѣмъ брань҆ сь҆ диꙗволомъ сътворити· дь҆несь радость҆ вь҆сь҆де по вь҆сел҄енѣи и҅ веселиѥ дꙋховь҆но· и҅ а҅нг҄елъ и҅ вьсѣхъ вꙑшь҆н҄ии҅хъ силъ съборъ ꙁа чловѣчь҆скаа҅го сьпасень҆ꙗ веселꙙтъ сꙙ·

[1086] помꙑсли о̑убо вь҆ꙁлюбьѥ҅не велии҅ство радости· ꙗ҅ко и҅ вꙑи҅вь҆сꙙ вꙑшь҆н҄ꙙѧ силꙑ· съ нами праꙁдь҆ноуѭ̑тъ· съликъствоуѭ̑тъ бо благꙑи҆мъ нашимъ· а҅ште бо и҅ наша благодѣть҆ ѥ҅сть҆·

[1087] ꙗ҅же о҅тъ владꙑкꙑ· нъ и҆ тѣмь сладость҆ бы҆ваа҅тъ· сего ради не стꙑдꙙтъ сꙙ сь҆ нами праꙁдь҆новати· самъ владꙑка тѣм же и҆ намъ не стꙑдитъ сꙙ сь҆ нами праꙁдь҆нь҆ствовати·

[1088] почто же рѣхъ не стꙑдитъ сꙙ· и желаѥ҅тъ сь҆нами праꙁдь҆нь҆ствовати· чим же се ꙗ҅вѣ ѥ҅стъ· послоушаи҆ самого глаго҅л҄ѫшта· желаниїмъ вь҆жделѣхъ пасхѫ сьѭ̑ сь҆ вами ꙗ҅сти· а҅ште о̑убо пасхѫ вь҆жделѣлъ ꙗ҅сти· ꙗ҅вѣ ѥ҅стъ ꙗ҅ко и҅ сьпраꙁд꙽нь҆ствовати· ѥ҅гда о̑убо о̑уꙁьриши не тъкма а҅нг҄елꙑ· нъ и҅ а҅р꙽хагг҄елꙑ· и҅ вьсь҆ съборъ небесъскꙑи҆х꙽ силъ· нъ и҅ самого владꙑкѫ а҅гг҄елъ· сьнами праꙁдь҆ноуѭ̑шта· коѥ҅ ти слово недостатъкоуѥ҅тъ на веселиѥ҆· никтоже о̑убо бѫди дрꙙхлъ дь҆ньсь·

[1089] ꙁа ништетѫ· праꙁдь҆ньство бо ѥ҅стъ· доуховьно· никтоже богата величаи҅ богатъства ради· ничсо҅же бо о҅тъ и҅мѣниꙗ можетъ вь҆нести въ праꙁдь҆нъство се· вь҆ вь҆нѣшьн҄иїхъ бо праꙁдь҆нь҆ст꙽виїхъ· житиїскꙑи҅хъ глагол҄ѫ· вь҆ н҄ихъже много величань҆ѥ и҅ вь҆нѣш꙽н҄иїмъ о҅дѣа҅ниїмъ· и҅ многомъ раꙁличиїмъ трепеꙁꙑ· в꙽сегда о̑убо тамо о̑убогꙑи҆ въ о̑унꙑнии дрꙙхльствѣ бꙑваатъ· богатꙑи҅ же въ сласти и҅ вь҆ веселии҆· почто же ꙗ҅ко о҅въ свѣтло о҅дѣниѥ҆ носитъ· и҅ богатѫ трепеꙁѫ поставьꙗѥ҅тъ· о̑убогꙑи҅ же·

[1090] ништетоѭ̑ вь҆ꙁбран҄енъ бꙑваатъ тожде люб꙽ѥ҅ниѥ҆ а҅вити· сь҆де же ничсоже таковааго· не вьсѣми та жде лѣность҆ о҅тъврь҆жена ѥ҅стъ· ѥ҅дина же трепеꙁа и҅ богатоу и҅ о̑убогоумоу· и҅ рабоу и҅ свободѣ· а҅ште и҅ богатъ ѥ҅си· ничимже вꙙште съ҆твориши о̑убогааго· а҅ште о̑убогъ ѥ҅си· ничимь҆же мь҆н҄е и҅мѣти и҅маши богатааго· ни ништетꙑ ради о̑умалитъ ти сꙙ радость҆ доуховь҆наꙗ· божии҅ бо ѥ҅стъ даръ· и҅ не вѣстъ раꙁньства лиць҆· то почто глагол҄ѫ богатоу и҅ о̑убогоуоумоу та жде трепеꙁа прѣдъстои҅тъ· самомоу носꙙштоуо̑умоу вѣнь҆ць҆· и҅ баг꙽ра и҅мѣѭ̑штоуо̑умоу· прѣдръжꙙштоуо̑умоу власть҆ вь҆сел҄енꙑѧ· и҅ ништоуоумоу просꙙштоуо̑умꙋ милостꙑн҄ꙙ· та жде трепеꙁа прѣдъстои҅тъ· таци бо сѫтъ дарове доуховь҆нии҆· не по саномъ раꙁ꙽дѣлꙗѥ҅тъ о҅бь҆штениѥ҆· нъ вол҄еѭ̑ и҅ їꙁвол҄ении҅м꙽·

[1091] сь҆ тѣм же дръꙁновениїмъ и҅ чь҆сть҆ѭ̑· и҅ цѣсарь҆ и҅ о̑убогъ· и҅ наслаждениѥ҆ и҅ о҅бь҆штениѥ҆· сихъ божии҆ таи҅нъ пристѫпаѭ̑тъ· что же глагол҄ѫ съ тоѭ̑ чь҆сть҆ѭ̑· многаш꙽ди о̑убобꙑ· съ множаи҅шемъ дръꙁновении҅мъ· почто же· ꙗ҅ко цѣсар оубо о҅дръжимоу печалми и҅мѣнь҆ꙗ҆· и҅ многами тѫгами о҅бь҆ѧтоу· ꙗ҅коже въ пѫчинѣ сꙑ· такоже вь҆сѣми раꙁличнами влънами о̑укрѣпь҆ꙗ҅ѥтъ сꙙ· и҅ многꙑ притвараѥ҅тъ грѣхꙑ· о̑убогꙑи҅ же о҅тъ всего сего свободь҆ ѥ҅стъ· о҅нъ о̑убо нѫждь҆ноѭ̑ тъчьѭ̑ пиштеѭ̑ печетъ сꙙ· и҅ бес꙽печально и҅ бескр꙽бь҆но житиѥ҆ живꙑ· ꙗ҅коже въ пристаништи и҅ въ о҅тишии҆ сѣдꙙ· съ многомъ говѣниемъ·

[1092] къ трепеꙁѣ пристѫпаѥ҅тъ· и҅ не тъчь҆ѭ̑ се· нъ и҅ о҅тъ и҅нѣхъ многъ· раꙁличь҆на о̑унꙑнь҆ꙗ҆ раждаѭ̑тъ сꙙ· праꙁдь҆нъствоуѭ̑штиїмъ· о҅ житии҅стѣхъ праꙁдь҆нь҆ствии҅хъ· пасꙑ же тамо· о̑убогꙑи҆ о̑убо въ дрꙙхль҆ствѣ· богатъи же вь҆ веселии҆· не трепеꙁꙑ ради тъчь҆ѭ̑· и҅ множь҆ства· нъ и҅ иꙁъ дѣлма свѣтълꙑи҅хъ· и҅ величаниимъ о҅дѣньꙗ҆· ѥ҅же о̑убо трепеꙁꙑ ради страждѫтъ· то жде и҅ риꙁъ дѣл꙽ма приѥ҅мь҆ѭ̑тъ· ѥ҅гда бо о̑уꙁь҆ритъ богатааго о̑убогꙑи҆· въ многоцѣннѫ о҅деждѫ о҅дѣна· о̑устрѣл҄енъ бꙑстъ печаль҆ѭ̑· о҅каꙗлъ себе· тъмами примꙑслилъ· сьде же и҅ самоѥ҆ о̑унꙑниѥ о҅тꙙто бꙑстъ· ѥ҅дина бо вь҆сѣмъ ѥ҅стъ риꙁа· о҅дѣнь҆ѥ҅ сьпасьноѥ҆· и҅ въпиѥтъ павьл꙽ глагол҄ꙙ· ѥ҅лико въ х꙯а крь҆стисте сꙙ· въ х꙯а о҅блѣкосте сꙙ· не моꙁѣмъ о̑убо посрамити праꙁдь҆ньства сего мол҄ѫ сꙙ· нъ достои҅нѫ мѫдрость҆ данꙑи҅хъ намъ о҅тъ доуховнааго дара вьсприїме·

[1093] не въдадимъ себе пьꙗ҅нь҆ствоу и҅ лихоꙗ҅день҆ю̑· нъ раꙁоумѣвъше нашего владꙑкꙑ прѣч꙽сть҆· ꙗ҅ко и҅ богатꙑѧ равно почь҆те· и҅ рабꙑ и҅ свободꙑ· и҅ на всѣхъ о҅бь҆штъ даръ и҅ꙁлиꙗ· въꙁдадимъ благодѣтел҄еви ꙁа бꙑвъшѫѭ̑ на насъ милость· въꙁдаань҆ѥ҆ довь҆ль҆но· житиѥ о̑угодь҆но· и҅ доушѫ трѣꙁвѫ и҅ въстанивѫ· Се праꙁ꙽дь҆нь҆ство и҅ тръжь҆ство не и҅мѣнь҆ꙗ трѣбоуѥт·

[1094] не брашна· нъ вол҄ѫ ѥ҅динѫ· и҅ сь҆вѣсть҆ чистѫ· нѣстъ нич꙽соже тѣлесь҆на коупити· нъ вьсе доуховь҆но· послоушаниѥ҆ бж꙯иї словесъ· моль҆бꙑ о҅тчꙙ· благословествениꙗ҆ и҅е҅реи҆· божии҅хъ неи҅ꙁ꙽дреченъ таи҅нъ о҅бь҆штеньꙗ· мира и҅ е҅дин҄еньѥ҆ и҅ доуховънꙑѧ дарꙑ· и҅ достои҅нꙑ даѭ̑штааго любьꙁнааго даа҅нь҆ꙗ· праꙁдь҆нъствоуи҅мъ о̑убо праꙁдьнь҆ство се· вь҆ н҄еже въста г꙯ь· въсталъ бо и҅ вьсел҄енѫѭ̑ съвьста҅вилъ· то о̑убо въсталъ ѫ҅ꙁꙑ съмрь҆ть҆нꙑѧ растрьгнѫвъ· ни же вьскрѣсилъ· пленицꙙ нашихъ грѣховъ раꙁдрѣшивъ·

[1095] съгрѣшилъ а҅дамъ и҅ о̑умрѣтъ· не сьгрѣшилъ х꙯ъ и҅ о̑умрѣтъ· ново и҅ прѣславь҆но· тъ сь҆грѣшил и҅ о̑умрѣтъ· сь не съгрѣшилъ и҅ о̑умрѣтъ· чсо дѣлма и҅ почто· да съгрѣшивꙑи҆· и҅ о̑умьрꙑи҆· не съгрѣшивъшиїъ· въꙁможетъ о҅тъ ѫ҅ꙁъ съмрьть҆нꙑи҅хъ и҅ꙁбавити· такожде многашди и҅ о҅ дль҆жьнꙑихъ и҅мѣниѥ҅мъ бꙑваѥ҅тъ· длъж꙽нъ бѫде нѣкто комоу сь҆ребромъ· и҅ не и҅матъ чимъ жласти· да того дѣлма ѧ҅тъ бꙑваа҅тъ· и҅ и҅же не длъженъ сꙑ могꙑ жевъꙁдати· давъ о҅тъпоуштаѥ҅тъ· повиннааго· такожде и҅ о҅ а҅дамѣ бꙑстъ· и҅ о҅ х꙯ѣ бꙑстъ· длъжьнъ бѣ а҅дамъ сь҆мрьтьѭ̑· и҅ дръжимъ бѣ диꙗволомъ· не бѣ длъженъ х꙯ъ· ни дръжимъ бѣ· приде·ижевладетъсь҆мр꙽тиѭ̑· ꙁа дръжимааго· да о҅ного о҅тъпоуститъ о҅тъ сь҆мрь҆ть҆нꙑи҅хъ ѫ҅ꙁъ· видѣ ли вь҆скрѣшениꙗ и҅ їсправь҆ѥ҅ниꙗ҆· видѣ ли владꙑчь҆н҄е чловѣколюбиѥ҆· видѣ ли велиїство благодѣа҅нь҆ꙗ҆·

[1096] не бѫдѣмъ о̑убо не похвалꙙште такого благодѣтелꙗ· ни пон҄еже постъ мимошълъ· о̑унꙑлꙑ бꙑшꙙ бол҄ьш꙽ми дш꙯ꙙ не сьтворимъ прилежань҆ѥ҆· да не пль҆ти о҅бништаѭ̑шти· та немошть҆нѣи҅ши бѫдетъ· да не о҅ рабѣ пекѫште сꙙ· госпождꙙ небрѣжемъ· каꙗ бо поль҆ꙁа рьци ми· лихо потрѣбꙑ надꙑмати сꙙ· и҅ довл҄ьствпрѣвь҆ꙁидѫштоу· се и҅ тѣло гоубитъ· и҅ доушевно благородиѥ прѣдаѥ҅тъ· нъ въ потрѣбѣ и҅ довл҄ьствѣ станѣмъ· да съ доушеѭ̑ и҅ тѣломъ достои҅ное҆ съконь҆чаи҅мъ· да не събраноѥ҆ постомъ· напрасно вь҆се погоубимъ· е҅да бран҄ѫ ли пиштꙙ·

[1097] · не бран҄ѫ сего· нъ о̑учѫ лихо мѣрꙑ не бꙑти· и҅ многѫѭ̑ пиштѫ о҅тъврѣшти· да не мѣрѫ прѣминоуѭ̑ште· погоубимъ доушевьна꙽го съдравиꙗ҆· не вь҆ сласть҆ бо о̑уже тъ прии҅метъ·

[1098] прѣминѫвъ потрѣбь҆нꙑѧ о̑уставꙑ· и҅ се паче въ и҅стинѫ сь҆вѣдꙙтъ· и҅скоушь҆шеи҆· и҅ прѣмно҅гꙑ о҅браꙁꙑ· недѫгъ тѣмь҆ прио҅брѣтъше· и҅ много дрѫчень҆ѥ прии҅мше· нъ ꙗ҅ко послоушати и҅мате нашего о̑ученьꙗ· не пьрѫ· вѣдѣ бо ваше покорениѥ҆· да того дѣлꙗ дось҆де потавивъ поо̑учень҆ѥ҆· къ съподобьѥ҅нꙑи҅мъ вь҆ свѣть҆лѣи҆ сеи но҅шти дароу божьꙗ҅го кръштень҆ꙗ҆· о҅братити хоштѫ слово· доброуо̑умоу садоу црь҆къвь҆ноуо̑умоу цвѣтоу дꙋховь҆ноуо̑умоу· къ новꙑи҅мъ вои҅номъ хръстовънꙑи҅мъ· прьвѣѥ҅ вь҆черашь҆нꙗа҅го владꙑка на крь҆стѣ бѣа҅ше· нъ въскръсе нꙑнꙗ· такожде и҅ сии прь҆вѣѥ вь҆черашь҆нꙗаго· подъ грѣхомъ дръжими бѣа҅хѫ· нъ нꙑнꙗ въсташꙙ съ хръстомъ·

[1099] о҅нъ тѣломъ о̑умрѣ и҅ тѣломъ въста· сии же грѣхомъ бѣшꙙ о̑умрь҆штвени· и҅ о҅тъ грѣха въсташꙙ· ꙁемь҆ꙗ о̑убо вь҆ се врѣмꙙ веснъноѥ҆· шипъкъ и҅ їа и҅ и҅нъ цвѣтъ раститъ· водꙑ о̑убо дь҆несь҆· краснѣи҅шѫ пажить҆ намъ ꙗ҅вишꙙ· и҅ не диви сꙙ вь҆ꙁ꙽любь҆ѥ҅не· а҅ште о҅тъ водъ пажити цвѣть҆нии҆ ꙗ҅вишꙙ сꙙ· и҅спръва бо ꙁемь҆ꙗ не свои҅мъ ѥ҅стъствомъ проꙁꙙбень҆ѥ҆ въꙁдрасти бꙑлии҆· нъ повелѣнь҆ꙗ послоушаѭ̑шти владꙑчьнꙗ· и҅ водꙑ же· тъгда и҅ꙁнесошꙙ животь҆нꙑ движимꙑ· ѥ҅гда о̑услꙑшашꙙ· да и҅ꙁнесѫтъ водꙑ гадъ доушъ живъи҆хъ· и҅ повелѣнь҆ꙗ дѣло бꙑстъ· беꙁдоушь҆ноѥ ѥ҅сть҆ство· доушь҆наа животънаа и҅ꙁнесе· такожде и҅ нꙑнꙗ то жде повелѣньѥ вьсе сь҆дѣа҅ло· тъгда рече да и҅ꙁнесѫтъ водꙑ· гадъ доушъ живꙑи҅хъ·

[1100] нꙑнꙗ же не гадꙑ нъ доуховънꙑѧ дарꙑ и҅ꙁдастъ· тъгда и҅ рибꙑ бесловесь҆нꙑѧ҆ и҅ꙁнесошꙙ водъ нꙑнꙗ же рꙑбꙑ словесь҆нꙑѧ и҅ доуховь҆нꙑѧ нам꙽ породишꙙ· а҅постолъми о̑уловь҆ѥ҆нꙑ· Грꙙдѣте рече вьслѣдъ мене и҅ сь҆творѫ вꙑ ловь҆цꙙ чловѣчь҆скꙑѧ·

[1101] новъ ѥ҅стъ въ и҅стинѫ о҅браꙁъ ова сего· ловꙙштии бо присно о҅тъ водъ и҅ꙁносꙙтъ рибꙑ· и҅ о̑умараѭ̑тъ· о̑улавьꙗ҅ѥ҅мо· мꙑ вълагаѥ҅мъ· и҅ живи бꙑваѭ̑тъ о̑улавь҆ꙗ҅ѥ҅мии҆· бѣ и҅нъгда и҅ въ жидохъ кѫпѣль водь҆наꙗ· нъ о̑увѣждъ что можаа҅ше· да о̑увѣси въ и҅стинѫ· ништетѫ и҅ю̑деи҅скѫ· и҅ о̑увѣдѣти и҅маши наше богать҆ство· сь҆нидѣа҅ше тамо рече а҅нг҄елъ и҅ въꙁмѫштаа҅ше водѫ· и҅ и҅же би вь҆лѣꙁлъ по въꙁмѫштениї водꙑ· наслаждаа҅ше сꙙ и҅цѣл҄ень҆ꙗ· сниде а҅нгель҆скꙑи владꙑка въ їѡ̑рдань҆скꙑѧ водꙑ· и҅ свꙙтивъ водьноѥ҆ ѥ҅сть҆ство вь҆сѫ вьсел҄енѫѭ̑ и҅сцѣлилъ· сего ради· тамо о̑убо· и҅же снидѣа҅ше по прь҆вѣѣмъ· о̑уже не и҅цѣлѣа҅ше· жидомъ бо данъ бꙑваа҅ше даръ· немоштьнꙑи҅мъ· смикаѭ̑штии҅м сꙙ по ꙁеми· нъ сь҆де по прьвѣѣмъ въторꙑи сълаꙁитъ· по вьторѣѣмь҆ третии и҅ четврътꙑи҆· а҅ште и҅ десꙙть тꙑсѫшть҆ речеши· а҅ште и҅ вь҆сѫ вь҆сел҄енѫѭ̑ въврьжеши· въ водахъ не о̑умалитъ сꙙ чь҆сть҆· видѣ ли велиїство дара· послоуите вь҆си наѱании҆ въ вꙑшьн҄ии҆ градъ и҅е҅роусалимъ· дьньсь· и҅ вь сь҆ѭ̑ ношть҆· и҅ достои҅но велии҅ства· даровъ съхран҄ень҆ѥ покажите· да и҅ о҅било дарованиѥ прии҅мете· благовол҄еньѥ҅ бо о҅ прь҆вꙑихъ сьгрѣшении҆ вельдарованиѥ приѥ҅мь҆ѥ҅тъ владꙑчьн҄е· не лѣть҆ ти ѥ҅стъ о̑уже въꙁлюбьѥ҅не· беꙁъ о̑удръжаньꙗ жити· нъ о̑устави себѣ ꙁаконъ и҅ правило· да вь҆ мѣрѫ вьсе твориши· и҅ много съхран҄ениѥ покажи о мь҆нимꙑи҅хъ· не о̑удръжанънꙑи҅хъ· подвигъ бо и҅ брань ѥ҅стъ нꙑнꙗшь҆н҄еѥ жить҆ѥ· и҅ вь҆шедъшиихъ вь҆ семъ стадии҆· добрꙑѧ дѣтѣли ѥ҅дноѭ̑· достои҅тъ вь҆сего о̑удръжати сꙙ· не видиши ли вь҆ наꙁѣ꙽мъ подвиꙁѣ· како много творꙙтъ своѥ҆ прилежан꙽ѥ҆· ꙗ҅ко съ чловѣкꙑ борѫште сꙙ· и҅ съ колицѣмъ о̑удръжании҅мъ· поштень҆ѥ҆ тѣлесноѥ҆ творꙙтъ· такожде о̑убо и҅ сь҆де· ꙁан҄еже не къ чловѣкомъ ѥ҅стъ наш бра нъ къ доуховънꙑи҆мъ лѫкавь҆ства· и҅ поштениѥ҆ наше и҅ о̑удрь҆жа꙽нь҆ѥ доуховь҆но бѫди· ꙁан҄еже и҅ орѫжь҆ѥ наше вь҆ н҄еже нꙑ о҅бль҆клъ владꙑка· доуховь҆но ѥ҅стъ·

[1102] да и҅матъ о̑убо и҅ о҅ко о̑уставъ и҅ мѣрѫ· да не беꙁ оума наскачетъ на вь҆се ѥ҅же видитъ· и҅ ѧ҅ꙁꙑкъ стѣнѫ да и҅матъ· да не варѣѥ҅тъ о̑ума· того бо дѣл꙽ма и҅ ꙁѫби и҅ о̑усть҆нѣ на о̑утврьжден꙽ѥ҆ ѧ҅ꙁꙑка сътворенꙑ сѫтъ· да николиже въ простѫ о̑уврь҆ꙁъ ѧ҅ꙁꙑкъ двь҆рии҆ и҅ꙁидетъ· нъ ѥ҅гда себѣ добрѣ о̑устрои҅тъ· тъгда съ҆ всеѭ̑ красотоѭ̑ да и҅сходитъ· и҅ така словеса да и҅ꙁноситъ· да дастъ благодѣть҆ слꙑшꙙштиїмъ· и҅ то да вѣштаѥтъ ѥ҅же на о̑успѣхъ ѥ҅стъ слꙑшꙙштии҅мъ· и҅ бештинънꙑи҅ же смѣхъ бъхъмъ о҅тъврѣшти подобаатъ· и҅ ходъ вь҆ловьнъ и҅мѣти· и҅ о҅дѣнь҆ѥ҆ о̑устроѥ҅но· и҅ всѣми о҅ть҆нѫдь҆ о̑учинити сꙙ подобаатъ· наѱанааго вь҆ стадии҆ добрꙑѧ҆· дѣтѣли· о̑учин҄ениѥ бо вь҆нѣш꙽н҄иихъ о̑удовъ· о҅браꙁъ ѥ҅стъ е҅теръ доушевь҆на꙽го о̑устроѥнь҆ꙗ· ҅Аште о̑убо въ такъ о҅бꙑчаи҆ ꙁапрьва себѣ о̑устрои҅мъ· пѫтемь҆ ходꙙште·

[1103] о̑удобь о̑уже вьсѫ добрѫ дѣтѣль҆ коньчаѥ҅м꙽· и҅ не многъ троудъ прии҅мемъ· и҅ многѫ прии҅мемъ съвꙑшн҄ѫѭ̑ помошть҆ сице бо вьꙁмошти и҅мамъ· и҅ вль҆нꙑ нꙑнꙗшнꙗаго житиꙗ҆ хран꙽но прѣплоути· и҅ неприꙗ҅ꙁнинъ сѣтии вꙑше бꙑвъше· вѣчь҆наа благаа о̑улоучити· благодѣтиѭ̑ и҅ чловѣколюбии҅мъ г꙯и нашего їу꙯ х꙯а· с н҄имже о҅ц꙯оу коупно сь҆ ст꙯ꙑимъ доухомь҆ слава чь҆сть҆ дръжава· нꙑнꙗ и҅ присно и҅ вь вѣкꙑ вѣкомь҆· ҅Амин ⁘

[1104] ст꙯ааго о҅ц꙯а нашего їѡ̑а҅нна ꙁлатоо̑устааго слово въ новѫѭ̑ недѣл҄ѫ· и҅ о҅ невѣрьствиї а҅по͡ла ѳомꙑ ⁘ Идѫ длъгъ вамъ о҅тъдатъ· длъгъ і мь҆нѣ даѭ̑што̑умоу на о̑успѣхъ и҅ вꙑ о҅богатꙙи҆· прідохъ пакꙑ съкаꙁатъ ѳомѫ· о҅тъпрь҆ва о̑убо не вѣроуѭ̑штоу господь҆ню вьскрь҆сенью̑· послѣжде же по видѣнии и҅ по присꙙжении·

[1105] вѣроуѭштоу х꙯а и б꙯а ѥ҅го намѣнꙙшта· распрострѣте о̑убо мол҄ѫ вꙑ сꙙ вашꙙ о̑умꙑ· и҅ сь тихостиѭ̑҄ прии҅мѣте хоудаа҆ моꙗ словеса· да мало что о҅ть҆ н҄ихъ о̑успѣшеньꙗ прии҅мете· съпасителю вь҆неꙁаапъ растрь҆гнѫвъшоу вь҆сеи҆ а҅дово чрѣво· и҅ бꙑвшоу прь҆вородь҆цоу въ мрь҆твꙑи҅хъ и҅ вь҆ ꙁаключенꙑѧ дври вь҆лѣꙁъшꙋ къ о̑учекомъ свои҅мъ· ѳома нарицаѧ҅и сꙙ блиꙁнь҆ць не бѣа҅ше с н҄ими· жꙙданꙑи приде и҅ жꙙждꙙи не бѣа҅ше· добрꙑи пастоухъ пристѫпі къ стадоу· а҅ овь҆ца вь҆нѣ о҅градꙑ блѫждаа҅ше· цр꙯ь приде· а҅ вои҅нъ далече вои хождаа҅ше· бѣ бо о̑убо бж꙯ию̑ строю̑ таи҆бь҆но· не прити о̑ученикꙋ· а҅ште бо бꙑ пришълъ не бꙑ распь҆рѣлъ сꙙ· а҅ште не бꙑ распь҆рѣлъ сꙙ не бꙑ о҅бискалъ· а҅ште не бꙑ о҅бискалъ не бꙑ тако вѣровалъ· а҅ште не бꙑ вѣровалъ· не бꙑ насъ тако вѣровати нао̑учил꙽· да и҅ невѣрь҆ствиѥ о̑ученика нашеи вѣрѣ мати бꙑстъ· сего ради бо мꙑ не видꙙште х꙯а покланꙗѥ҅мъ сꙙ ѥ҅моу· и҅мже бо о҅нъ видѣвъ поклани сꙙ· сего ради о҅бискаѭ̑ште· не о҅бискана хвалимъ ѥ҅го· и҅мже бо о҅нъ свои҅ма рѫкама владꙑкѫ дръжавъ въсхвали· глаголаа҅хѫ о̑убо послѣжде ѳомѣ пришьдъшоу· дроуꙁии о̑ученици· видѣхомъ г꙯а· видѣхомъ рекшааго по трь҆хъ дь҆нехъ вь҆станѫ· и҅ рѣчми и҅стинѫ о҅т꙽ дѣа҅ниїхъ о҅брѣтохомъ· видѣхомъ рекшаа҅го а҅ꙁъ ѥ҅смъ вь҆скрѣшениѥ и҅ жиꙁнь҆ и҅ їстина и҅ вьскрьсениꙗ и҅ жиꙁни и҅ їстинꙑ· о҅тъ жиꙁни приѧ҅хомъ· видѣхомъ рекшааго власть҆ и҅мамъ положити доушѫ моѭ̑· и҅ власть҆ и҅мамъ пакꙑ вь҆ꙁꙙти ѭ̑· и҅ власти е҅го дѣа҅ниїмъ прѣѧхомъ· пристѫпи бо вь҆неꙁаа҅пъ· сь҆пасител҄ь хлѣвинѣ двь҆рии не раꙁдѣливъ· а҅ мꙑ дивна пристѫпь҆ѥ҅нь҆ꙗ ѥ҅го о̑ужасъше сꙙ· чоудихомъ сꙙ и҅мже новъ такъ вълаꙁъ сътвори· видѣхомъ ѥ҅моу рѫцѣ и҅маже съкроуши сь҆мрь҆ть҆·

[1106] вь҆ н҄ею̑же приѧ҆ о҅стрость҆ гвоꙁдии҆нѫѭ̑· и҅ чловѣчьскꙑѧ҆ грѣхꙑ поглади· видѣхомъ ѥ҅го и҅ свꙙтоѥ ребро· ꙗ҅ꙁвь҆шее҅ сꙙ насъ ради· и҅ и҅сточивъшоу крьвь҆ и҅ водѫ· двою̑ капь҆ю̑ нашего съпаса· и҅ к н҄имъ ѳома помꙑсливъ рече· вꙑ бога видѣсте· а҅ аꙁъ ли ѥ҅динъ ѥ҅смъ не достоинъ видѣнью̑ ѥ҅го· не а҅кꙑ ли вꙑ ѥ҅сте ꙁъвани ꙁъванъ ѥ҅смъ· не а҅кꙑ ли вꙑ почтени· почтохъ сꙙ о҅ть҆ н҄его· не а҅коже видѣсте раскрь҆штена ѥ҅го и҅ а҅ꙁъ видѣхъ· ꙗ҅коже видѣхъ сь҆ вами печаль҆наа҆· видѣти хоштѫ и҅ радость҆наꙗ҆· ꙗ҅коже видѣхъ сь҆мрь҆ть҆ христовѫ· хоштѫ видѣти и҅ вь҆скрь҆сениѥ ѥ҅го· а҅ште бо не виждѫ въ рѫкоу ѥ҅моу о҅браꙁа гвоꙁдиѥ҅мъ· и҅ въложѫ прь стъ мои҆ въ о҅браꙁъ гвоꙁдиѥ҅мъ· и҅ вь҆ложѫ рѫкꙑ своѥ҅ѧ҆ вь҆ ребро ѥ҅го· не и҅мѫ вѣрꙑ· приложи ѳома добрѣѥ҆ невѣрь҆ствии҆· подвижꙙ прилежи дондеже и҅ме вѣровь҆нѫѫ а҅нкурѫ· прилежи ꙁѣло къ такомоу жꙙданию̑ дондеже о̑уꙁьриши жꙙдѣнаа҅го ꙗ҅ко и҅ жꙙждеши· любь҆ѭ̑ ти расколь҆нааго о̑ума мꙑслии твои҅хъ· ꙗ҅ко и҅ вь҆сего расколь҆на о̑ума о҅тъсѣкѫште· похвал҄ѫ ти распь҆рь҆нѫѭ̑ и҅ хрь҆столюбь҆вь҆нѫѭ̑ вѣдь҆· ꙗ҅ко и҅ вь҆се распь҆рь҆ноѥ҆ о҅тъсѣкаѭ̑ште ⁘

[1107] Невѣрьствоуи невѣрь҆ствоуи҆· и҅ ѥ҅ште и҅ паче да вѣроуѭ̑ и҅ а҅ꙁъ и҅ꙁвѣсто· вьꙁишти б꙯а и҅ въꙁови пришь҆дъшааго· да и҅штѫштоу тебѣ и҅ ꙁовѫштоу ѥ҅го· а҅ꙁъ и о҅бь҆мѫ своѥ҅го и҅ꙁбавителꙗ·

[1108] а҅ште не виждѫ въ рѫкоу ѥ҅го ꙁнамении гвоꙁдиинꙑихъ не и҅мамъ вѣрь҆ствовати· да виждѫ свои҅ма о҅чима повѣданоѥ вами· не бо нъ вѣрнѣиши е҅ста о҅чи послоухъ· да тъгда и҅ ваше слово прии҅мѫ· въложѫ пръ҆стъ свои въ гвоꙁдии҅нꙑѧ҆ ꙗ҅ꙁвꙑ· ти тъгда вь҆ꙁвѣрꙋѭ̑ чоудеси ꙁѣло вь҆ꙁиштѫ сеѭ̑ си рѫкоѭ·

[1109] ѥ҅же мене ради ребро прободено бꙑстъ· тъгда же поклон҄ѫ сꙙ о҅тъ съмръти къ намъ о҅бративъша сꙙ· сладость҆ бо и҅мамъ къ вешть҆ствоу· не бо ми ѥ҅стъ о̑упвати ѥ҅днѣмъ рѣчемъ ⁘

[1110] Таже глагол҄ѫштоу ѳомѣ къ а҅постоломъ вь҆лѣꙁе к н҄имъ їс꙯ двь҆ремъ ꙁатвореномъ сѫштемъ· вь҆лѣꙁе двь҆ри животънꙑѧ ꙁатворенꙑи҅ми двь҆рь҆ми· вь҆лѣꙁе ꙗ҅коже ѥ҅динъ вѣдꙑ самъ·

[1111] ꙗ҅коже бо роди сꙙ и҅ двь҆риї дѣвь҆ствоу не раꙁдрꙋши· такоже и҅ ѫ҅трь въ домоу сꙙ о҅брѣте и҅ ключь҆ не о҅тврь҆ꙁъ· и҅ ꙗ҅коже и҅ꙁиде о҅тъ гроба ꙁатвореноу сѫштоу гробоу· тако же вьниде пльть҆ѭ̑· кде бѣ божь҆ствомъ· и҅ двь҆рии҆ не раꙁъвръже· вь҆лѣꙁе бо въꙁбранꙗѧ· и҅ никтоже вь҆схотѣ да вь҆се сꙙ сьтече· въсхотѣ да тварь҆ послоужи· а҅ рождьство ѥ҅го вь҆семоу словоу о҅делѣ·

[1112] а҅ и҅ о҅тъ гроба и и҅сходъ прѣи҅детъ вь҆сего помꙑсла· и҅ къ о̑ученикомъ вълаꙁъ лише рѣчи ѥ҅стъ· и҅ беꙁъ и҅сповѣдань҆ꙗ· а҅ко же бо вь҆лѣꙁе къ о̑ученикомъ нао̑учихъ сꙙ· како же ли вь҆ѣꙁе никакоже не навꙑкохъ· а҅ ѥ҅гоже не прѣи҅мъ то и҅ глаголати не сь҆мѣѭ̑· хвал҄ѫ вьлѣꙁъша꙽го· а҅ не ꙁѣло вь҆ꙁиштѫ вь҆ходоу о҅браꙁа· повѣдаѭ̑ таи҅бь҆нѫ· а҅ не протлъкоуѭ̑ непротлъкованаа҅го· чоуждѫ сꙙ бꙑвшоуо̑умоу ꙁнамению̑· а҅ како же бꙑстъ не вь҆ꙁиштѫ· вѣроуѭ̑ писаноуо̑умоу и҅ спасаѭ̑ сꙙ· послоушникъ бо ѥ҅смъ чоудесемъ властель҆скомъ· а҅ не вь҆ꙁискател҄ь божьѥмъ дѣлесемъ· а҅ а҅ште кто и҅ о҅тъ жидовъ речетъ· не мошть҆на и҅ чоудь҆на вѣштаѥ҅ши·

[1113] и҅ бъхма не видима е҆сть҆ства· како бо можетъ· въ ꙁатворенахъ двьрехъ пль҆ть҆ прои҅ти· рекѫ к꙽ н҄емоу· како може а҅гг҄елъ а҅мбакоума сь҆вести на ровъ ль҆вии҆· и҅ пакꙑ вь҆ꙁвести· а҅ прилежꙙштꙙ печати цѣлꙑ о҅стави· робъ ѥ҅же вь҆схотѣ то же сь҆твори· а҅ ли владꙑка не може· ѥ҅же е҅ покоушалъ· ꙗ҅ко же и҅ о҅но бꙑстъ помꙑшль҆шꙋ богови· тако же и҅ се сьдѣа҅ въчловѣчь҆шоу сꙙ бж꙯ию̑ сꙑноу· вь҆лѣꙁе о̑убо къ свои҅мъ о̑ученикомъ· ꙗ҅коже и҅ꙁволи съпасъ· и҅ ста посрѣдѣ да в꙽сѣмъ тъчно ꙗ҅витъ сꙙ· и҅ рече и҅мъ миръ вамъ· и҅ миръ дарь҆ствоуѭ̑ вамъ· ѥ҅же е҅смъ то то вꙑ даѭ̑· Сии҅ же миръ вь҆сꙙ повине рать҆нꙑѧ҆· подъ вашꙙ ногꙑ· сии҅ же миръ съставитъ по вь҆семоу мироу·

[1114] побѣдѫ· вь҆ꙁвеселишꙙ же сꙙ о̑ученици пакꙑ· насладишꙙ же сꙙ владꙑчь҆ска о҅браꙁа и҅ гласа· и҅ лактꙑ ѳомѫ потꙑкаа҅хѫ и҅ намаꙗа҅хѫ о҅чима· да ть҆кмо не вѣштаа҅хѫ брь҆вьми к н҄емоу· не глаголахомъ ли ти прѣжде видѣхомъ г꙯а· и҅ не вѣрова нашимъ гласомъ· се ти прѣстои҅тъ сам꙽ желаѥ҅мꙑи҆· наслади сꙙ ꙗ҅ко проси· насꙑти сꙙ ꙗ҅коже жꙙждеши· приди твоѥ҅го сь҆паса ради к намъ пришъдшоу· и҅ прии҅ми вь҅ꙁисканааго о҅трѣшень҆ѥ҆· тъ же ѳома стоꙗ҅ше поуштаѧ҅ си о҅чи на вь҆сꙙ сѫдꙑ сь҆пасоу· и҅ о҅бь҆ꙁираѧ коегож꙽де и҅ пꙑтаѧ҆· въ и҅стинѫ ли страдавъшии҅ вьскр꙽сь҆шии҆ тъ же ѥ пришълъ· ч꙽то о̑убо к н҄емоу ѥ҅динꙑи благꙑи҆ ѥ҅динꙑи҆ чловѣколюбь҆ць҆· хотꙙи҆ вь҆сꙙ чловѣкꙑ сьпасти и҅ въ раꙁоумъ и҅стинꙑ прити· принеси прь҆стъ свои҆ сѣмо· и҅ виждъ рѫцѣ мои· тебе бо ради придохъ к тебѣ· тебе ради пакꙑ пристѫпихъ· о҅тьн҄ѫдѣже не о̑устѫпихъ бъшь҆ѭ̑ божь҆ствомъ· тебе ради рѫцѣ мои҆ сии҆ къ гвоꙁдиѥ҅мъ приложихъ· да ти доведѫ дь҆несь҆-паствꙑ беꙁбѣдь҆нꙑѧ· приближи ми сꙙ тѣломъ и҅ доухомъ и҅ вѣроѭ̑· и҅ навꙑкни ꙗ҅вѣ ѥ҅гоже ѥ҅си желѣлъ навꙑкнѫти· ꙗ҅коже хоштеши и҅спꙑтаи҆· и҅ ꙗ҅коже хоштеши навꙑкни· почь҆ти на мою̑ рѫкоу писань҆ѥ вол҄ьнꙑѧ моѥ҅ѧ҆ страсти· писань҆ѥ҆· полагаѭ̑ ти вь҆сꙙ моѧ сѫдꙑ на и҅спꙑти· не стꙑждѫ сꙙ тѣлесь҆нꙑи҅ми свои҅ми ꙗꙁвами· не самь҆ꙗ҆ѭ̑ сꙙ плътънꙑими свои҅ми строупꙑ· ѧ҅же ѥ҅смъ приѧлъ вашихъ дѣл҄ꙗ строупъ· не съкрꙑваѭ̑ своѥ҆ѧ҆ славꙑ· о҅долѣнь҆ꙗ побѣдꙑ· нъ а҅вѣ всеи҆ твари· вѣстъ бо то и҅ сльнце· того бо ради и҅ о̑устѫпи да ношть҆ въ дни сътвори· вѣстъ бо то и҅ ꙁемьꙗ того бо ради проси мѣста о̑убѣжь҆нааго· вѣдꙙтъ то и҅ м꙽рьтвии҆· того бо ради о҅тъ гробъ и҅стекошꙙ·

[1115] о̑увѣдѣ то и҅ црь҆къвнаꙗ о҅пона· того бо ради то раꙁдъра сꙙ проплака сꙙ жидовь҆скꙑѧ пагоубꙑ· видѣ мои҆ рѫцѣ ꙗ҅коже хотѣ· вь҆лѣꙁе своимъ прь҆стомь҆· не ꙁаходꙙштиїхъ ꙗ҅ꙁвъ·

[1116] хоштеши ли и҅ ребро ми и҅спꙑтати да ти и҅ то о҅бнажѫ· принеси си рѫкѫ многопрь҆вѫѫ и҅ любовꙑчѫштѫ и҅ вьложи вь҆ ребро моѥ· присꙙꙁи къ пльти ми сь҆ставьѥ҅нѣ беꙁъ чловѣчь҆скааго сѣмене· присꙙꙁи къ пль҆ти страдавъшиї вол҄еѭ̑ моѥѭ· присꙙꙁи къ пль҆ти моеи҆ о̑умрьтвѣвъшии васъ дѣлꙗ· нь҆ не погрѫꙁивьше сꙙ·

[1117] о҅тъ сь҆мрь҆тнааго ть҆лѣньꙗ· присꙙꙁи къ пль҆ти моѥи҆ гръдоуо̑умоу херовимомъ· и҅ чьстъно серафимомъ· и҅ страшь҆но беспль҆ть҆нꙑи҅мъ силам꙽· и҅ навꙑкни и҅скоушении҅мъ тѣмь· что ми ѥ҆ о҅бискано а҅ что не о҅бискано· что ми ѥ҆ страсть҆ноѥ҆ что ли бестрасть҆ноѥ· что ми ѥ сь҆мрь҆ть҆но что о̑умрь҆штвено тебе дѣлꙗ· что ли о҅стало бе сь҆мрьти· что ѥ҅· ѥ҅же подъпада твои҅мъ прь҆стом꙽·

[1118] что ли не подъпадаѥ҅тъ твоѥ҆и҆ десници· ти не бѫди не вѣрь҆нъ нъ вѣренъ· видѣти ли костиї и҅штеши· и҅ хошти видѣти· е҅се того дѣлꙗ ребро моѥ се тако о҅ставихъ· да тꙑ вь҆ꙁискавъ и҅ о҅биштеши· и҅ вѣрѫ и҅меши и҅ сь҆пасеши сꙙ· да ѥ҅гда придѫ сѫдити живꙑи҅мъ и҅ мрь҆твꙑи҅мъ· покажѫ врагомъ ꙗ҅ꙁвѫ· и҅ о҅тъсѫждѫ богокоторь҆нъ съборъ· да видꙙтъ и҅ю̑деи҆ ѥ҅гоже сѫ проболи· и҅ поклонꙙтъ сꙙ стен҄ѫште· да о҅тъвѣшта ѳома и҅ рече· г꙯ь мои и҅ б꙯ъ мои҆· вѣроуѭ̑ вь҆скрь҆сению̑ ти г꙯и· вѣроуѭ̑ о҅долѣнь҆ю̑ цр꙯ю·

[1119] вѣроуѭ̑ о̑уже не и҅штѫ ѥ҅гоже о҅брѣтохъ· вѣроуѭ̑ г꙯и и҅ не ѥ҅ште себе моѥ҅го владꙑко ꙁѣло о҅пꙑтаѭ̑ и҅ вѣроуѭ̑· не ѥ҅ште твоѥго цѣсарьствиꙗ словомъ о҅тꙙжѫ· вѣдѣ что подрьжахъ и҅ не тꙙжѫ· вѣдѣ кого сьподобихъ сꙙ присꙙшти· вѣдѣ и҅мъ ѥ҅гоже ни сама сьмрь҆ть҆ може на много о̑удрьжати· вѣдѣ кого длъженъ ѥ҅смъ почисти· тѣмь҆ глагол҄ѫ г꙯ь мои҆ и҅ б꙯ъ мои҆· тꙑ б꙯ъ мои҆ и҆ г꙯ь· прѣдъ вѣкꙑ вь҆коупь҆ и҅ новъ· тꙑ небесьнꙑи и҅ ꙁемьнꙑи· тꙑ не видимꙑи ї видомъ· тꙑ не вѣдомꙑ и҆ вѣдомъ бꙑстъ мене дѣл҄ꙗ· тꙑ беꙁъ о҅браꙁа· а҅ в семъ о҅браꙁѣ· тꙑ б꙯ъ и҅стин꙽нꙑ и чловѣкъ беꙁ лъжꙙ· тꙑ на небеси· тꙑ на крь҆стѣ· тꙑ на цѣсарь҆стѣѣ҆мь҆ прѣстолѣ· тꙑ на гвоꙁдии҅хъ и҅ на дрѣвѣ· тꙑ бе страсти по доухоу· тꙑ страстиѭ̑ по пльти· тꙑ бе съмрь҆ти· а҅кꙑ ѥ҅д꙽носѫшть҆нъ о҅ть҆цоу· тꙑ въ сь҆мрь҆ти· тꙑ въ животѣ· тꙑ въ мрь҆твости тꙑ вꙑше мрь҆твости· тꙑ мрь҆твъ триї дьнь҆· тꙑ родителю присно сꙑи҆· тꙑ вь҆стави пль҆ть҆нѫѭ̑ црь҆къвь҆· тꙑ въскрьсе по своѥ҅и҆ силѣ· тꙑ с꙽ нами въ пль҆ти· и҅ вь҆сь҆ по вь҆сеи твари· тꙑ вь҆се и҅спльниши· тꙑ дръжанъ бꙑстъ о҅ть҆ мене· тебе виждѫ пль҆тѣнꙑи҅ма о҅чима· тебе раꙁоумѣѭ̑ вѣрьнꙑи҅ма о҅чима· о̑увѣдѣ въ тꙙ о҅тца ти божь҆ство· ѥ҅дного тꙙ г꙯а и҅ б꙯а и҅сповѣдаѭ̑· и҅но· и҅ и҅но·

[1120] тебе ѥ҅дного навꙑкохъ· не ѥ҅д꙽ного ти и҅ного о̑увѣдѣ· не раꙁдѣл҄ѫ тебе не раꙁдѣл҄енааго· не лѫчѫ тебе не лѫченааго· не прѣрѣжѫ тебе не дѣл҄енааго· и҅ ѥ҅же виждѫ и҅ ѥ҅же дръжѫ· и҅ ѥ҅же раꙁоумѣѭ̑· ѥ҅днѣмь҆ гласомъ и҅сповѣдѣ· г꙯ь мои и҅ богъ мои҆· тꙑ свои҅мъ съходомъ моѭ̑ дш꙯ѫ вьꙁнесе· о҅тъ не дочаа҅нънꙑѧ глѫбинꙑ· тꙑ чловѣкꙑ плѣнь҆никꙑ бꙑвъшꙙ помилова· тꙑ дьꙗ҅вола попь҆ра ѥ҅лико хотѣ· тꙑ грѣха въ пль҆ти о҅т꙽сѫди· тꙑ сь҆мрь҆ть҆ вь҆ пль҆ти о̑умрь҆тви· тꙑ бесть҆лѣниѥ҅мъ ть҆лѣньѥ҆ о҅тъгъна· тꙑ въскрьсениѥмъ· въскръсень҆ѥ намъ понови· тꙑ тридневнааго гроба на ꙁеми о҅стави· и҅ порѫника мрь҆твꙑи҅мъ· вьскрь҆сениꙗ҆· тꙑ чловѣкꙑ небесь҆нꙑѧ҆ покаꙁа· тꙑ ꙁемь҆ѭ̑ небесе свѣт꙽лѣишѫ сьтвори· тꙑ вьсе на о̑ун҄ьшиїнѫ прѣстави· тꙑ б꙯ъ сꙑ бꙑстъ чловѣкъ· да чловѣка сътвориши б꙯а· б꙯ъ мои҆ б꙯ъ мои҆· глагола ѥ҅моу їс꙯· ꙗ҅ко ли мꙙ видѣ вь҆ꙁвѣрова· ꙁь҆ри да не пакꙑ вь҆ꙁидѫштоу ми сь пльтиѭ̑· тꙑ не вѣрь҆нꙑѧ рѣчи вь҆ꙁ꙽мъ речеши· а҅ште не виждѫ вь҆ рѫкоу е҅го ꙁнамень҆ꙗ гвоꙁдвии҅наа҅го не и҅мѫ вѣрꙑ· ѥ҅дноѭ̑ вь҆жделѣ ѥдноѭ̑ не вѣрова· ѥ҅дноѭ̑ о҅биска· ѥ҅дноѭ̑ вь҆ꙁвѣрова проповѣдан оуже ѥ҅же приѧ҆· блажени бо ѥ҅же не видѣвъше ти вѣровашꙙ· о҅блажение҆бо то на нꙑ прѣи҅детъ· къ не видѣвшии҅мъ е҅го и вѣровавшии҅мъ к н҄емоу· блажени бо мꙑ вѣроѭ̑ видѣвь҆шеи҆ не видима꙽го· блажении мꙑ праꙁдьньствоуѭ̑ште ꙁьрꙙштии҆ ѥ҅го· и҅ о҅чима приносꙙште· и҅ о̑устꙑ лобꙑꙁаѭ̑ште· и҅ ꙁѫбꙑ ꙗ҅дѫште· ѡ̑ таи҅бь҆но дивь҆ноѥ҆ и҅ грь҆дое и҅же сѣди о҅ деснѫѭ̑ о҅тца· о҅ деснѫѭ̑ сꙙ о҅брꙙштетъ благочь҆стьнꙑимъ· и҅ е҅же а҅гг҄елꙑ похвалимъ· дръжитъ сꙙ скврънавꙑи҅ма рѫкама· и҅ приносимъ о҅тъ недостои҅нꙑи҅хъ· приноситъ себе· и҅ не о҅тъбѣжитъ грѣшьною̑ длань҆ю̑ нашею̑· не о҅тъбѣгаѥ҅тъ о҅тъ сѫжденꙑи҅хъ пръстъ нашихъ· и҅ не съть҆ретъ брь҆нь҆нꙑихъ творь҆ць·

[1121] нъ самъ повелѣ и҅ глагол҄етъ· вь҆ꙁмѣте ꙗ҅дите· вь҆ꙁмѣте пии҅те· принесѣте рѫцѣ ваши· и҅ въложите вь҆ ребро ми· и҅ насладите сꙙ мои҅хъ сѫдовъ· ѥ҅гоже бо вьꙁь҆мете сѫда· вь҆ томъ ѥ҅смъ вь҆сь·

[1122] Придѣм꙽ жеꙋ҅бовь҆си чистѣ къ чистоу· ти прии҅мѣм꙽ г꙯а своѥ҅го· не тоу же а҅бь҆ѥ и҅жде и҅ прии҅мше· не прѣо҅бидꙙште ѥ҅го приходимъ· нъ о҅тидѣмъ вь҆ себѣ·

[1123] и҅ ѥ҅дини ѥ҅дномоу бесѣдоуи҅мъ и҅ꙁбавителю нашемоу господоу глагол҄ѫште· нѣсмь достои҅ни да подъ стрѣхѫ подъи҅деши вь нашꙙ доушꙙ· нъ е҅лма же тꙑ хоштеши дръжати сꙙ нами· то и҅ до ньца ꙗ҅ко чловѣколюбь҆ць҆ вьселити сꙙ вь҆ нꙑ вь҆ꙁлюби· тебѣ надѣѭ̑ште сꙙ прихаждаѥ҅мъ· велиши владꙑко да вь҆ꙁнесемъ о̑устъ нашихъ врата· ꙗ҅же тꙑ ѥ҅динъ сътворилъ ѥ҅си· въходиши чловѣколюбь҆ствомъ ꙗ҅коже бѣ· въходиши о҅трѣшаѥ҅ши беꙁаконии҆ сь҆вѫꙁꙑ· въходиши и҅ о҅свѣштае҅ши тьмнꙑѧ҆ нашꙙ помꙑслꙑ· вѣрь҆ствоуѥ҅мъ ꙗ҅ко то сътвориши· не бо н꙽ ни блѫдницꙙ съ слъꙁами прибѣгъшꙙ к тебѣ не о҅тъбѣже· ни раꙁбои҅ника о҅стави бꙑти ꙗ҅къ бѣ· ни мꙑтара о҅тъврь҆же покаѭ̑шта сꙙ· ни гонителꙗ о҅тъгъна поꙁнавь҆ша твоѥ҆ цѣсарь҆ствиѥ҆· нь҆ ти вь҆си покаа҅нь҆ѥ҅ъ о҅тъ тебе приѧти бꙑшꙙ· и҅ вь҆ ликъ твои҅хъ дроугъ вь҆рꙙди· да съ такоѭ̑ о̑убо мольбоѭ̑ и҅ доушеѭ̑· небесь҆нꙑѧ҆ таи҅нꙑ прии҅мемъ· и҅ жить҆ѥ҅мъ цѣлоо̑умномъ сами сꙙ о҅градимъ· и҅ да не и҅ꙁлаꙁи слово скврьнаво ѭ̑дѣже х꙯ъ вь҆лаꙁитъ· такоѭ̑ жиꙁниѭ̑ прѣхаждаите и҅ вꙑ новоо҅свѣштении҆ постꙑдите сꙙ не болѣꙁнь҆наа҅го раждань҆ꙗ кѫпѣли не о҅тъмештате сꙙ ст꙯ꙑѧ҆· да не рече на вꙑ кѫпѣль҆· сꙑнꙑ родихъ и҅ вь҆ꙁнесохъ ти же сꙙ о҅тъвръгошꙙ мене·

[1124] вь҆ небесехъ ваша вь҆писана сѫтъ и҅мена· не пакꙑ вь҆ тинѫ сластиѭ̑ ꙁълꙑи҅ми дѣлꙑ· сами сꙙ покалꙗи҅те· сь҆влачꙙште же риꙁꙑ бѣлꙑѧ҆ не съвлачите бѣлости доушь҆нꙑѧ· тѫ бо о҅деждѫ а҅ште вꙑ сами не о҅тъвръжете· никтоже и҅нъ васъ не и҅матъ мошти сь҆влѣшти· бѫдѣте присно новось҆вѣть҆ни· да достои҅ни бѫдете о҅блаженоуо̑умоу о҅номоу гласоу· и҅дѣте благословештении҆ о҅тца моѥ҅го· прии҅мѣте о̑уготованоѥ҆ вамъ цѣсаръствиѥ· о҅тъ съложень҆ꙗ вь҆сего мира· ѥ҅гоже бꙑ вь҆сѣмъ намъ не погрѣшити· о҅ х꙯ѣ исоусѣ г꙯и нашемъ· ѥ҅моуже слава съ о҅тцемъ и҅ сь҆ свꙙтꙑи҅мь доухомь҆· вь҆ вѣкꙑ вѣкомъ· а҅мин ⁘

[1125]  свꙙтаа҅го о҅ц꙯а нашего їѡ̑а҅на а҅р꙽хие҅п꙯па костань҆тинꙗ града ꙁлатоо̑устааго· о҅ свꙙтѣмь҆ ѳомѣ а҅постолѣ· и҅ на а҅риа҅нꙑ ⁘ Законоу о̑убо црь҆къвноуо̑умоу· покарѣѧ҅ сꙙ присꙙгохъ· ꙗ҅коже мошть҆но стѫпа ти· величьствиѥ҅м꙽ же о̑каꙁань҆ꙗ· сьделѣва о̑укланꙗѭ̑ сꙙ страхꙑ· и҅ о҅тъвь҆сѫдѣ съдръжѫ сꙙ· како сь҆рꙙштѫ се дѣꙗ҅ниѥ҆· кꙑи҅ ли о҅брꙙштѫ и҅сходъ словоу· а҅кꙑ и҅ жива проповѣда ѳомѫ нъ гробь҆ сѫпротив꙽ проповѣдает꙽· сь҆мрь҆ть· а҅кꙑ мрьтва сь҆повѣ҆дѣ· нъ дѣлесꙑ ставьꙗѭ̑ сꙙ· и҅ мрьтвъ ѥ҅стъ· и҅ бе сьмрь҆ти о̑умь҆рѣ а҅кꙑ чловѣкъ· и҅ приходитъ миръ о҅кꙑ а҅гг҄елъ· и҅ страсть҆ приѧ· и҅ страстьмь҆ сѫпротивитъ сꙙ· и҅ долѣ лежитъ· и҅ горѣ ꙗ҅вь҆ꙗѥ҅тъ сꙙ· ничтоже бо ѥ҅го въꙁможе покрꙑти· никое҅же мѣсто въꙁможе погоубити ѥ҅го· вь҆сѫ вь҆сел҄енѫѭ̑ вь҆ꙁꙙ гробꙑ ѥ҅го· и҅ вь҆сѫдѣ а҅кꙑ сль҆нь҆це сиꙗ҅ѥ҅тъ· сь҆делѣшꙙ ꙁеммошти правь҆дивааго· ширии҆ ꙗ҅ви сꙙ вь҆сѧ твари· и҅ вь҆ꙁнесе и благодѣть҆ вь҆ мирѣ·

[1126] вь҆са страна чꙙсть҆ и҅матъ ѳомꙑ· вь҆сь҆ миръ напль҆ни· и прѣбꙑваа҅тъ вь҆ мѣстѣхъ цѣлъ· вь҆ вь҆сѫ ꙁемьѭ̑ и҅ꙁиде слава ѥ҅го· и҅ въ коньць вьсел҄енꙑѧ побꙑть҆ ѥ҅го· како и о̑убо проꙁовѫ· сль҆нь҆це нь҆ ноштиѭ̑ не о҅сѣнꙗѥ҅тъ сꙙ· ꙁвѣꙁдѫ нъ дь҆н꙽ сеѧ не покрꙑѥ҅тъ· вь҆ все врѣмꙙ о҅свѣштаѥ҅тъ съꙁъданѫѭ̑· вь҆сѫ ть҆мѫ о҅тъгони о҅тъ вьсел҄енꙑѧ· нѣстъ тъмꙑ по н҄емь҆ тъма ѥ҅го не о҅мрачитъ· рѣка не ставитъ· море дръжати не можетъ· море о҅точь҆ноѥ ꙁнаѥтъ мѫжа· и҅ноѧ҅ꙁꙑчь҆ници чътѫтъ ѳомѫ· вь҆сꙙ странꙑ дь҆нь҆сь҆ праꙁдь҆ноуѭ̑тъ· и҅ сего слово а҅кꙑ даръ владꙑцѣ приносꙙтъ· г꙯ь мои и҅ б꙯ъ мои҆· ѫ҅жика моꙗ и҅ творь҆ць мои҆· и҅ꙁбавител҄ь мои҆· и҅ цѣсарь҆ мои҆· та бо нао̑учи ѳома· се нꙑ о҅стави а҅кꙑ чꙙдомъ свои҅м꙽ о҅бь҆да· а҅кꙑ и҅ съкровиште ѥ҅сть҆ство дрьжитъ слово· вь҆сь родъ того гласа ради· о̑утврь҆ждает꙽ сꙙ· до а҅гг҄елъ прость҆рѣ сꙙ рѣчь· а҅рханг҄ели то и҅сповѣданьѥ҆ ꙗ҅ко и҅ ꙗ҅нкурѫ дръжꙙтъ· вь҆са тварь ꙗ҅ко и҅ о҅бꙙꙁаньѥ повѣдь҆ о҅бноситъ· ѥ҅динъ а҅риѡ̑с·

[1127] лишитъ сꙙ слова· тъ ѥ҅динъ о҅тъпадаѥтъ о҅тъ жрѣбиꙗ· не и҅сповѣдаатъ съ ѳомѫ г꙯и х꙯а· не поꙁнаѥ҅тъ ѥ҅га б꙯а с н҄имъ· рабомъ поꙁꙑваа҅тъ владꙑко· не глагол҄етъ гм꙯ь ни б꙯мъ· не въꙁдръжитъ и҅стинꙑ· не съложитъ сꙙ съ ѳомѫ· не вь҆слѣдоуѥ҅тъ правьдьнааго· а҅ чь҆тꙑ ѥ҅моу дь҆ни и праꙁдьнꙋѧ сь҆ о҅бь҆штии҅мь҆ вь҆сел҄ении прилагаѧ сꙙ· къ дроугомъ ѳоминомъ· нъ не о̑украдетъ ꙁълоба добродѣаньꙗ· не вь҆схꙑтитъ ль҆сть҆ць҆ поводатаꙗ҆ и҅стінꙑ· вѣстъ пастоухъ ꙁвѣрѣ· вѣстъ праштьникъ влъка· вѣстъ вль҆нѫ крьмникъ· вѣстъ пристаниште боурѫ· вѣстъ вои҅нъ ратника· вѣстъ ѳома а҅риꙗ҆· вѣстъ и҅ о҅тъгонитъ· не приѥ҅млетъ чь҆сти блаꙁнь҆ничꙙ· не вь҆лаꙁитъ въ о̑убител҄ьничъскѫ пештерѫ· не въдворитъ сꙙ с н҄им· о҅тъвраштаа҅тъ сꙙ събора о҅тъметѫштии҅хъ сꙙ· гнѫшаѥ҅тъ сꙙ которь҆нааго гласа и҅хъ· ненавидитъ о̑устъ на бога глагол҄ѫштии҅хъ неправь҆дꙑ· ставь҆ꙗѥ· ѧ҅ꙁꙑка не нарицаѭ̑шта г꙯а и҅ б꙯а х꙯а и҅ вь҆пиѥ к н҄имъ· о҅тъ вьсеѧ вь҆сел҄енꙑѧ· а҅риѥ҆ что мꙙ о҅риши· что мажеши масломъ главѫ моѭ̑· что ми праꙁдьноуѥ҅ши дьнь с беꙁаконниче· не приѥ҅мь҆ѭ̑ ти хвалꙑ беꙁаконь҆нꙑѧ҆· не сь҆вѣштаѭ̑ сꙙ къ соуѥ҅тнѣи҆ твоѥи҆ вѣрѣ·

[1128] не ꙁнаѭ̑ твоѧ беꙁаконнꙑѧ҆ повѣди· не ч꙽ти мене бечь҆ствоуѧ съꙁъдателꙗ· не прие҅мьѭ̑ чь҆сти бечь҆стиꙗ҆ матера· а҅ште владꙑкѫ кориши мене раба како о̑увѣштаваѥ҅ши· а҅ште ми не дръжиши вѣрꙑ како ми праꙁдь҆ноуѥ҅ши памꙙть· а҅ште сꙙ не сь҆вѣштаа҅ши сь҆ мноѭ̑· како ми о҅бь҆штоуѥ҅ши гробоу· а҅ꙁъ г꙯а и҅ х꙯а и҅ б꙯а навꙑкохъ· о҅бискахъ рѫкѫ и҅ и҅стинѫ о҅брѣтохъ· и҅ свои҅ми прь҆стꙑ о̑увѣрихъ сꙙ· не и҅нъ ми съкаꙁа вѣди· не о҅тъ слоуха имамъ чоудо· не вѣрь҆ствовахъ рекшии҅мъ сѫпротивихъ сꙙ а҅постоломъ· въꙁдраꙁихъ петра о̑учити мꙙ хотꙙшта· рѣхъ чловѣче что мꙙ съмѫштаѥ҅ши· что ми словеса дѣа҅ниїмъ дариши· что ми велиши о҅тъ рѣчи вѣровати· ꙗ҅ко видѣ виждѫ· ꙗ҅ко навꙑче навꙑкнѫ· а҅ште ми ѥ҅стъ проповѣдати· видѣвъ ти проповѣдѣ· никтоже слꙑшань҆ꙗ҆ повѣдаа҅тъ· никтоже о҅тъ рѣчи повѣди приноситъ· никтоже мене прии҅метъ твоꙗ повѣдаѭ̑шта· а҅ште мене въпросꙙтъ како вь҆скрьсе х꙯ъ· не вѣдѣ что рекѫ· а҅ште рекѫ петръ ми повѣда· кто прь҆воѥ҆ подобь҆нъвѣрь бꙑти· виждѫ и҅ проповѣдѣ· навꙑкнѫ и҅ нао̑учѫ· вѣроуѭ̑ и҅ вь҆вѣрѫ· рекѫ а҅ꙁъ ѳома а҅постолъ· е о҅тъ чловѣкъ овѣкъ· ни чловѣкъ ради· та ми глагол҄ѫштоу х꙯с сꙙ а҅ви· и҅ которѫ тоу а҅биѥ раꙁдрѣши· и҅ рече къ мнѣ· чт бꙑстъ ѳома· ч꙽то сꙙ сѫпротивиши петроу· ч꙽то с п꙽риши съ дроугꙑи҅ми· приди вь҆ꙁми чоудо и҆скꙋшении҅мъ· оувѣждъ вь҆скрѣшень҆ѥ҆ дѣломъ· прнеси рѫкѫ и҅ виждъ пльть҆· а҅ште можеши дръжи а҅ште и҅маши чистꙑ прь҆стꙑ· присꙙꙁи о҅браꙁѣ а҅ште вѣроуѥ҅ши и досꙙжеши· а҅ште ли сꙙ приши не о҅брꙙштеши· а҅ште страсть҆ и҅маши бестрасть҆наа҅го не о̑увѣси· та слꙑшавъ· о҅чистихъ доушѫ о҅тъ невѣрьствиꙗ· сь҆нꙙхъ си ра҆спь҆рь҆нѫѭ̑ вѣдь҆·

[1129] покоривъ сꙙ вь҆ꙁꙙхъ нꙑнꙗ· присꙙгохъ сꙙ къ пльти радоуѧ сꙙ и҅ трепештꙙ· распрострѣхъ съ пръстꙑ и҅ о҅ко доушноѥ҆· и҅ двою̑ о̑уже дѣлесоу раꙁоумѣхъ· дръжахъ и҅ видѣхъ· о҅бискахъ и҅ ꙁь҆рѣахъ рѫкѫѫ же пль҆ть҆ дръжаа҅хъ· а҅ доушѫ б꙯а пораꙁоумѣахъ· и҅ вь҆нѣѭ̑дѣ о҅брꙙштаа҅хъ чоудесно· а҅ ѫ҅трь҆ѫ҅дѣ страшно· и҅ ꙗ҅вь҆ꙗѥ҅мо сꙙ велико и҅ дръжимо чоудно· въꙁпихъ о̑убоуо̑ужасъ сꙙ и҅жде приѧ҅х꙽ г꙯ь мои҆ и҅ б꙯ъ мои· никакоже бо видѣхъ раба· никакоже сь҆мѣрен бѣаше видѣти· о҅браꙁъ и҅ ѫ҅жичь҆ство просвѣштаа҅ше сꙙ· и҅ божь҆ство просиꙗ҅ше сꙙ·

[1130] и҅ ношено овꙑшаа҅ше сꙙ· и҅ носꙙи҆ славь҆ꙗ҅ше сꙙ· и҅ о҅бѣма раꙁоумѣнь҆ма дѣа҅нии҅ма бѣа҅ше кланꙗѭ̑штоу сꙙ лицоу· та а҅ꙁъ и҅скоусивъ прѣѧ҅хъ· та прь҆стомъ дръжахъ· а҅ тꙑ кѫдоу а҅рие блаꙁнь҆ное навꙑ кѫдоу о̑увѣдѣ ꙗ҅же проповѣдаѥ҅ши· х꙯са о҅бискалъ ли ѥ҅си а҅кꙑ а҅ꙁъ· рѫкѫ придѣа҅лъ ли ѥ҅си· о҅браꙁꙑ и҅ꙁискалъліѥ҅си· прь҆сти твои҆ о҅послоушаѭ̑тъ ли ти· приѧ҅ ли тꙑ г꙯а· въ кои҆ рѫцѣ вь҆ н҄еи҅же вь҆схꙑти ꙁаложено и҅мѣнье· въ кои҆ а҅постолꙑ о҅краде· въ кои҆ приѧ и҅ноѧ҅ꙁꙑч꙽ника плѣнъ· въ кои о̑удръжа мь҆дѫ бесчьсть҆вь҆нѫѭ̑· въ кои҆ и҅сѫчи крь҆вьнꙑѧ҆ ѫдꙑ· вь҆ кои мнѣ сътворити правдиво не правь҆д꙽но· въ тои҆ х꙯а о҅биска не бѫди· не тако не правьд꙽нъ владꙑка· не тако блаꙁнь҆нъ х꙯с· ꙗ҅коже тебѣ своѭ̑ пль҆ть҆ о̑увѣроуѥ҅тъ· нѣси дръжалъ ѥ҅гоже сꙙ о҅тъвръже· не о҅биска ѥ҅гоже ненавидѣ· не и҅ꙁиска ѥ҅гоже о҅хоуди· не видѣ ѥ҅моуже не вѣрова·

[1131] а҅ште бꙑ добрѣ и҅ꙁискалъ· не бꙑ тако ꙁь҆лѣ протлъковалъ· а҅ште бꙑ и҅сповѣдалъ· не бꙑ тако невѣрь҆ствовалъ· о҅тиди наслади сꙙ ꙁьлобꙑ· о҅т꙽пади съ свои҅ми сѫпостатъми· о҅баче ѥ҅динъ ти сꙑнъ раꙁорихъ· о҅баче народа свободихъ твоѥ҆ѧ҅ пакости· ѥ҅ште мало и҅ о҅тъвь҆сѫдоу тꙙ раꙁорѫ· ѥ҅ште мало и҅ о҅тъженѫ тꙙ о҅тъ вьсел҄енꙑѧ҆· нꙑнꙗ ти о҅тънь҆мѫ главѫ· нꙑнꙗ и҅ ꙁапада и҅ꙁ꙽бавь҆ѭ̑ твоѥ҅ѧ҆ пакости· е҅и҆ блаженꙑи ѳома и҅спль҆нꙙи҅ слово дѣлъмъ· повьслѣдоуи гласа своѥ҅го· добрꙑи начꙙтъкъ о̑утврьди съконьчань҆ѥ҅мъ· а҅кꙑ въстока свободи· и҅ ꙁапада· о̑услꙑши и҅ раꙁбои҅ника ꙗ҅ко и҅ пакость҆ника ꙗ҅ко и҅ пакост꙽ника о҅тъсѣчена· вѣнь҆чаи҆ цр꙯ѣ о҅долѣниѥ҆м꙽· даждъ миръ народоу· прии҅ми потꙑ съшъдъшии҅мъ сꙙ· прии҅ми града молꙙшта сꙙ твоѥ҅и҆ прьсти· вь҆са тѣлеса поустишꙙ ти молитвѫ стари и҅ ю̑нии҅· припадаѥ҅мъ ти гробоу· дѣвꙑ и҅ ю̑ношꙙ· о҅бь҆ѥ҅мъ тѣло твоѥ҆· младень҆ци ꙗ҅ко и҅ птишти вь҆ꙁираѭ̑тъ к тебѣ ꙁѣѭ̑ште· не прѣꙁь҆ри сицего о҅браꙁа· не тъштꙙ о҅тъпоусти нашихъ трꙋдъ· даждь нꙑ подобь҆нѫ мь҆ꙁдѫ потъ нашихъ·

[1132] ничтоже велико о҅ть҆ тебе просимъ· ꙗ҅же и҅маши просимъ о̑у тебе· ꙗ҅же даѥ҅ши и҅штемъ· ꙗ҅же хоштеши видѣти чаѥ҅мъ· и҅ноѧ҅ꙁꙑчь҆на о҅ставь҆ша· а҅риа҅ о҅тъгъ҆нана· цѣсара вѣнь҆чавь҆ша сꙙ· мира о҅бративъша сꙙ· х꙯а въꙁвꙑсивъша сꙙ· и҅ о҅тъ вь҆сего въкоупѣ вь҆сел҄ении҆· слꙑшꙙште и҅ глагол҄ѫште· г꙯ь мои и҅ б꙯ъ мои҆· томоу слава и҅ дръжава вь҆ вѣкꙑ вѣкомь҆ ҅Амин ⁘

[1133]  житиѥ їꙗ҅кѡ̑ва чрънориꙁьца· много и҅мꙑ о̑умил҄ень҆ѥ҆ ⁘ Многꙑи҅хъ благꙑн҄ꙙ· и҅ дш꙯и полеꙁь҆нꙑи҅хъ добродѣа҅нии҆· и҅ по ꙁаповѣдемь҆ съпасовомъ жити начинаѭ̑штии҅мъ· доброѥ҆ сь҆мѣрень҆ꙗ҆ прио҅брѣтень҆ѥ· ходатаи҆ бꙑваатъ· ѥ҅же сътворити пот꙽штавꙑи҅ сꙙ· и҅ їсправивꙑи҅ то· не падень҆ѥ҆ коѥ и҅ грѣховь҆ноѥ҆ о҅пл҄ѣн҄ениѥ҆· и҅ величань҆ꙗ҅ о҅ своѥ҅мъ о҅о̑уп꙽вании҆· подъѧ҅ти въꙁможетъ· ꙗ҅ко бо многѫ то ть҆штетѫ· и҅ несътрь҆пимъ врѣдъ· и҅ великѫ бѣдѫ наводитъ не вь҆нимаѭ̑штиїмъ· ѥ҅стъ о̑убо о҅тъ многꙑи҅х꙽ дроугꙑи҅хъ· о̑уꙁрѣти ꙁнамении҆· о̑учꙙсть҆нѣ же и҅ о҅тъ хотꙙштаа҅го· о҅тъ насъ прѣдь҆ложенааго бꙑти сь҆повѣдань҆ꙗ҆· на вь҆ꙁграждень҆ѥ и҅ о̑утврь҆ждень҆ѥ҆ а҅гг҄ель҆скааго сего житиꙗ҆· вь҆ семь҆ бо о҅брѣтаѥ҅мъ· и҅ житиꙗ҆ великоѥ въꙁдръжань҆ѥ· и҅ сь҆мѣрень҆ꙗ҆ и҅справь҆ѥ҅нь҆ѥ҆· и҅ великѫѭ̑ а҅лчь҆бѫ· падениѥ сетноѥ о҅тъ лѣности сь҆лоучьше сꙙ· и҅ покааниꙗ силѫ· толико могѫштѫ·

[1134] о̑у чловѣколюбивааго б꙯а· ꙗ҅ко не ть҆чь҆ѭ̑ о҅тъ самѣх꙽ тѣхъ· а҅довъ вратъ· нъ и҅ о҅тъ рода о҅гн҄ьнааго и҅ мѫк꙽ и҅схꙑтитъ чловѣка· нъ и҅ боль҆шаꙗ прь҆вааго благаа҅го нрава· моштьна о҅бавити· и҅ господьн҄ѫ благодать҆ѭ̑· бол҄ьшоу е҅го бꙑти и҅справь҆е҅нию̑· бꙑстъ нѣкꙑи҆ о҅тъшъль҆ць· вь҆ веснѣѣмь҆ градѣ· порфуриѡ̑нъ нарицаѥ҅мѣ· и҅менемь и҅а҅кѡ̑въ· и҅ сь҆ маловрѣмень҆нааго сего жить҆ꙗ соуѥ҅т꙽нааго о҅тъвръгъ сꙙ· живе нѣ въ кое҅и҆ пештерѣ е꙯ї· лѣтъ· толико же а҅л꙽чъбоѭ и҅ благꙑи҅ми дѣлꙑ· поспѣшивъ· чь҆сть҆нъ а҅ви сꙙ и҅ о̑угодь҆нъ б꙯оу· ꙗ҅коже ѥ҅моу и҅ даръ на бѣсꙑ полоучити· и҅ многꙑ и҅нꙑ лѣчьбꙑ· хс꙯а нашего творити їменемь҆· Вьси же мѫжа житию̑ дивꙙште сꙙ к н҄емоу сьбираахѫ сꙙ· и҅х꙽же м꙽ножаи҅шии҆· беꙁаконьнꙑи҅хъ самарань҆ бѣа҅хѫ вѣрꙑ· ѧ҅же видꙙ к н҄емоу приходꙙштꙙ бж꙯иї чловѣкъ· на мноꙁѣ о҅глашаѧ о҅тъ бж꙯ии҅хъ кн҄игъ· на и҅стиньнѫѫ̑ вѣрѫ о҅браштааше· Нъ на родъ чловѣчь҆скꙑи҆ и҅скони воѭ̑ѧ҆и диꙗ҅волъ· и҅ наипаче на робꙑ с꙽паса нашего хс꙯а· видꙙ себе о҅тъ многꙑ благꙑѧ дѣтѣли мѫжа и҅ правь҆днааго житиꙗ на мноꙁѣ прогонима· въста на н҄ь· хотꙙи҆ прогнати о҅тъ прѣжденареченааго мѣста· вь҆лѣꙁъ бо въ ѥ҅дного о҅тъ самаранъ· и҅скони и҅ въи҅нѫ и҅стинꙑ о҅тъвраштаѭ̑штии҅хъ сꙙ· приготова ѥ҅го· събрати вь҆сꙙ послоушаѭ̑штꙙѧ ѥ҅го· дроугꙑ и҅ срь҆добол҄ѫ и҅ рабꙑ· на лаꙗ҅ниѥ ст꙯аа҅го мѫжа· да и҅ о̑уловивъ въꙁможетъ о҅тъ странъ тѣхъ прогнати·

[1135] събравъше же сꙙ вь҆си въ жилиште жь҆рьца своѥ҅го· и҅ много мꙑсливъше и҅ прокаꙁь҆лѣвъше· конь҆чь҆нѣе҆ѥ҅динъ ѧ҅шꙙ сь҆вѣтъ· и҅ приꙁвавъше бестоуднѫ женѫ и҅ блѫднѫ· дашꙙ е҆и҆ два десꙙти ꙁлатицъ· и҅ и҅но толико жде о҅бѣштаваѭ̑ште дати е҅и҆· а҅ште въꙁможетъ ꙁапꙙти б꙯жию̑ рабоу и҅а҅кѡ̑воу· ꙗ҅коже и҅мъ тоѭ̑ виноѭ̑· въꙁмошті о҅тъ ꙁемь҆ѧ своѥѧ съ стоудомъ мѫжа о҅тъгнаті·

[1136] тѣми о҅бѣштании҆ побѣждена жена· и҅детъ к н҄емоу· поꙁдѣ ꙁѣло ноштиѭ̑· и҅ тль҆кнѫвъши въ двьри молꙗаше ѥ҅го вь҆вести ѭ̑· о҅номоу же не хотꙙштоу· и҅ на мноꙁѣ то сътворити о҅тълагаѭ̑штоу· прѣбꙑваа҅ше бе стоуда тлъкѫшти· и҅ съ многоѭ̑ молитвоѭ̑ молꙙшти приѧ҆ти ѭ̑· и҅ малꙑ о̑увръꙁъ и҅ видѣвь҆ ѭ̑ мнѣа҅ше мь҆чь҆тоу бꙑти· и҅ прѣкрь҆стивъ себе ꙁатворивъ ꙁаключи двь҆ри· и҅ въꙁвративъ сꙙ и҅ ставъ на въстокъ· прилежно молитвѫ богови приношаа҅ше·

[1137] многоу же часоу минѫвъшоу· и҅ ношти о̑уже прѣполовꙙшти сꙙ· не прѣстанѣѣше тлъкѫшті и҅ великомъ гласомъ вь҆пь҆ѭ̑шти· помилоуи҅ мꙙ рабе бж꙯ии е҅да како ꙁвѣрьми и҅ꙁѣдена бѫдѫ прѣдъ главоѭ̑ твоѥѭ̑· Помꙑсливъ же правь҆дънꙑи҆· и҅ вѣдꙑ вь҆ мѣстѣхъ тѣхъ ꙁвѣрии҆ множь҆ство· въ раꙁмꙑшл҄ень҆ꙗ въпадъ· о҅твръꙁъ двь҆ри и҅ глагола ѥ҅и҆· о҅тъкѫдоу пришла ѥ҅си сѣмо· кого ли и҅штеши· о҅на же рече· о҅тъ манастꙑрѣ ѥ҅смъ сь҆де блиꙁъ сѫштааго· и҅ посла мꙙ и҅гоумень҆ꙗ донести просворѫ вь҆ сь҆ѭ̑ вь҆сь҆· и҅ въꙁвративъши ми сꙙ и҅ и҅дѫшти въ манастирь· о҅мрькохъ на мѣстѣ семь҆· да мол҄ѫ тꙙ чл꙯че бж꙯ии помилꙋи҅ мꙙ и҅ прии҅ми· да не бѫдѫ ꙁвѣрь҆ми и҅ꙁѣдена·

[1138] Тъгда же о̑уже о̑умилосрьдивъ сꙙ вь҆веде и҅ прѣдъставивъ ѥи҆ водѫ и҅ хлѣбъ· вь҆лѣꙁъ самъ въ ѫ҅трь҆н҄ѫѭ̑ клѣть҆кѫ ꙁаключи сꙙ· о҅ставивъ женѫ вь҆ вь҆нѣшн҄ии клѣт꙽цѣ· о҅на же ꙗ҅д꙽ши помль҆ча въ малъ часъ· и҅ потомъ начꙙ кричати· и҅ плачѫшти приврь҆же себе къ двьремъ· и҅ съ горъками слъꙁами ꙁовѣа҅ше ст꙯ааго· ҅И прѣклонивъ сꙙ двь҆рьцами· и҅ видѣвъ ѭ̑ о҅дрьжимѫ и҅ о҅кꙑ въ мноꙁѣ болѣꙁни сѫштѫ вь недоо̑умѣнии҆ бꙑстъ· что си ѥ҆и бѫдетъ и҅ли ч꙽то ѥ҅и҆ сътворитъ въпраша ѥ҅ѧ҆· о҅на же гл꙯а ѥ҅моу приꙁ꙽ри на мꙙ и҅ прѣкрь҆сти мꙙ· ꙗ҅ко срь҆д꙽чь҆ноѭ̑ болѣꙁнь҆ѭ̑ о҅дръжима ѥ҅смъ· то слꙑшавъ и҅ꙁлѣꙁъ и҅ а҅биѥ҆ наложи крадѫ великѫ· и҅ лѣвѫѭ̑ своѭ̑ рѫкѫ въꙁложи на н҄ь· деснѫѭ̑ мажꙙ о҅тъ масла ст꙯ꙑи҅хъ· грѣа҅ше ѭ̑ теплостиѭ̑ рѫкꙑ своѥѧ· и҅ прѣкрьштаѧ ѭ̑ чꙙсто по прь҆семь҆ не прѣстаа҅ше·

[1139] о҅на же свои҅мъ стоудомъ трь҆пꙙшти· и҅ хотꙙшти ѥ҅го о̑уловити· и҅ на похотѣнь҆ѥ ꙁъло ст꙯ааго привести· гл꙯а ѥ҅моу· мол҄ѫ ти сꙙ мажи ми срь҆дь҆це на дль҆ꙁѣ· да ми прѣстанетъ о҅дръжꙙштиꙗ҅ мꙙ болѣꙁнь҆· о҅нъ же по сѫштии вь҆ н҄емъ простости· творѣ꙽ше ѥ҅и҆ ꙗ҅же на врач꙽бѫ· коупно же и҅ прокаꙁь҆ства лѫкавааго вѣдꙑ и҅ боѧ сꙙ· ѥ҅да коли о҅тъ многааго к н҄еи҆ попечень҆ꙗ· бмрь҆ть҆нѫѭ̑ болѣꙁнь нанесетъ· до двою̑ и҅ли до трии часъ· тако беꙁ милости лѣвѫѭ̑ рѫкѫ къ о҅гню придѣѧ҆ трь҆пѣа҅ше· дон҄елиже о̑удове рѫчьнꙑи҅хъ пръстъ и҅ꙁгорѣвьше о҅тъпадошꙙ· то же сотонинь҆скꙑи҅мъ къꙁнемъ противьꙗ҅ѧ҅ сꙙ творѣа҅ше· ꙗ҅коже ѥ҅моу отъ о҅гн҄ѣ прибꙑваѭ̑штѫѭ̑ болѣꙁньѭ несь҆трь҆пимѫѭ̑ ꙁълоуо̑умоу помꙑслоу не наи҅ти на срьдь҆це· о҅на же прѣславноѥ то видѣвъши и в꙽ себѣ бꙑвши·

[1140] видѣѣше бо рѫкѫ ст꙯аа҅го о҅тъ о҅гнꙗ о̑уже вьсѫ и҅ꙁгорѣв꙽шѫ· въсплакав꙽ши горцѣ и҅ въꙁдъхнѫв꙽ши припаде къ ногама ст꙯ааго· и҅ рѫкама свои҅ма биѭ̑шти сꙙ въ прьси вь҆пиꙗше· о̑у горе мь҆нѣ о҅каа҅нѣи· и҅ о҅тъмн҄енѣи҆· о̑у горе мь҆нѣ ꙗко сь҆нѣдь ѥ҅смъ о҅гнꙗ вѣчнааго· о̑у горе мнѣ ꙗ҅ко жиштелиѥ҅смъ диꙗ҆вол҄е· ст꙯ꙑи҅ же о̑ужасть҆нъ противѫ томоу бꙑвъ· рече к н҄еи҆· вьстани жено·

[1141] и сь многоѭ̑ ноуждеѭ̑ въставивъ ѭ̑ о҅тъ ꙁемьѧ҆· и҅ прилежно молитвѫ сътворивъ· гл꙯а ѥ҅и повѣж꙽дъ ми что ти ѥ҅стъ· о҅на же нѣколи пришед꙽ши в꙽ сꙙ· ꙗ҅коже бѣа҅ше дѣло· по вь҆семоу съкаꙁа ѥ҅моу· ꙗ҅вивъши ѥ҅моу лѫкавьнꙑи҅хъ самарѣнъ· наипаче же сотонино поо̑учени҅ѥ҆ на правьднааго и҅ въстаниѥ· и҅ а҅биѥ велми въꙁдъхнѫвъ рабъ божии҆· и҅ много съ славословиимъ и҅ съ слъꙁами·

[1142] благодаривъ б꙯а о҅гласи ѭ̑· давъ же ѥ҆и҆ просворꙑ· и҅ посъла ъ ст꙯оуо̑умоу а҅леѯандроу е҅пп꙯оу· дошъдъши же црь҆кви· вь҆са по слѣдованию̑ б꙯ви прѣжде· потом꙽ же и҅ прѣподобноуоумоу мѫжоу и҅сповѣда· ꙗ҅коже и҅ тъ много о҅гласивъ ѭ̑· и҅ о҅брѣтъ ѭ̑ прилежьно· о҅ ꙁълꙑи҅хъ ꙗ҅же сътвори каѭ̑штѫ сꙙ· дастъ ѥ҅и҆ бесъмрьть҆ꙗ бан҄ѫ· ҅И потомъ женѫ о̑убо поусти вь жень҆скꙑи манастꙑрь· събъравъ же вь҆сꙙ б꙯олюбивꙑѧ люди и҅ х꙯олюбивꙑи клиросъ· и҅ꙁгъна иꙁ꙽ града и҅ отъ странъ тѣхъ· вь҆сꙙ о҅брѣтъшꙙѧ сꙙ самаранꙑ· и҅ потомъ пришъдъ къ рабоу б꙯жию̑ и҅а҅кѡ̑воу· на мноꙁѣ ѥго а҅кꙑ о҅ц꙯ъ приснꙑи о̑укрѣпьꙗѧ҆ каꙁаа҅ше· на толико же прѣжденареченаа жена·

[1143] о҅тъ покаань҆ꙗ къ х꙯соу сꙙ приведе· ꙗкоже чьсть҆нѣ ꙗ҅вивъши сꙙ е҅и҆· и дара на бѣсꙑ съподобити сꙙ· По врѣмени же дль҆ꙁѣ· дъшти нѣкоѥ҅го сь҆вѣтника·

[1144] отъ нечиста бѣса мѫчима· вьпиꙗ҅ше ст꙯аа҅го приꙁꙑваѭ̑шти· привед꙽ше же ѭ̑ къ б꙯жию̑ рабоу родител҄е ѥѧ· молꙗахѫ ѥ҅го помиловати ѭ̑· и҅ о҅тъгнати о҅тъ н҄еѧ нечистꙑи҆ бѣсъ· и҅ помоливъшоу сꙙ ст꙯оумоу и҅ рѫцѣ въꙁложь҆шѫ на н҄ѫ· а҅бь҆ѥ господьн҄ѫ благодать҆ѭ̑ бѣса прог꙽ни҅ о҅троковицѫ и҅цѣли·

[1145] благодаривъша же родителꙗ ѥ҅ѧ бога· и҅ тъгда пꙋстишꙙ ѥ҅моу три сьта ꙁлатицъ· их꙽же не тъчьѭ̑ вьꙁꙙти не рачи правь҆днꙑи҆· нъ ни видѣти· рачи· гл꙯а и҅мъ о̑увѣштаваѧ· не даꙗ҅ти дара б꙯жиꙗ на коупл҄и· нъ гл꙯а имъ паче дадите ѧ ништиим꙽·

[1146] а҅ꙁъ бо сего не въꙁ꙽мѫ· вь҆ поустꙑн҄и бо живꙑ сихъ не трѣбоуѭ̑· и҅ тако благодарьствꙙштꙙ ѧ҆ о҅тъпꙋсти въ своꙗ си· въ дроугꙑи же пакꙑ ю҅ноша нѣкъи о҅тъ бѣса насил҄енъ обѣма ногама раслабѣ· и҅ того въꙁьмъше свои ѥ҅моу принесошꙙ и҆ къ ст꙯оуо̑умꙋ·

[1147] молꙙште ѥго молити ꙁа н҄ь· о҅нъ же три дни а҅л꙽кавъ и молитвѣ ѥднои прилежавъ· цѣла раслабь҆ѥнааго сътворивъ· и благословивꙑ и· повелѣ своима ногама въ домъ ѥго ити· мноꙁи же и҅ и҅ни прихождаа҅хѫ к н҄емоу· раꙁличьнꙑѧ҆· ѧ҅ꙁꙙ и҅мѫште· и҅ вси господьн҄ѫ благодатьѭ̑ и҅цѣлꙗѥми о҅тъхождаахѫ· видѣв же себе рабъ бж꙯ии ꙁѣло о҅тъ всѣхъ чтома· и ѥже о҅тъ чь҆сти събꙑваѭ̑штеѥ҅ сꙙ многꙑи҅мъ падениѥ· о҅тиде о҅тъ мѣста того·

[1148] и҅ бѣжавъ и҅де ꙗ҅ко м꙯ поприштъ отъ града того· и҅ о҅брѣтъ пештерѫ великѫ вь брѣꙁѣ рѣчь҆нѣѣмъ камѣнѫ· л꙯· лѣтъ жи тоу· молитвами и҅ пѣснь҆ми вь҆сꙙ дь҆ни и҅ ношти прѣпроваждаѧ· пиштѫ же на многа врѣмена о҅тъ трѣвꙑ и҅мѣа҅ше· растѫштии҅хъ вь҆ рѣцѣ· потом же градь҆ць҆ малъ на брѣꙁѣ сьтворивъ· и҅ тъ вь рѣдъкꙑѧ часꙑ дь҆ни дѣлаѧ҆· о҅тъ того крьмл҄ѫ себѣ и҅мѣа҅ше· На толицѣ же житиѥ ѥ҅го славь҆но бꙑстъ· ꙗ҅коже по двѣма десꙙть҆ма и҅ трьмь҆ десꙙть҆мь чрь҆н꙽цемъ к н҄емоу приходити·

[1149] и҅ клиросникомъ и҅ многꙑимъ о҅блашии҅мъ· на благословештень҆ѥ и на накаꙁань҆ѥ о҅ть҆ н҄его· нъ таковꙑи҆ и҅ толикꙑи҆· и҅же толика дара сь҆подобь҆ѥ҅нъи· въ скорѣ вь҆ꙁнесении҅мъ нѣкꙑи҅мъ и҅ли величаании҅мъ· ѧ҅тъ· въ сь҆грѣшень҆ѥ попоуштенъ бꙑстъ въпасти· и въ сь҆грѣшеньѥ вь҆сѣхъ горшеѥ·

[1150] прѣскврь҆нънꙑи бо врагъ родоу члч꙯скоу· и҅же присно добрѣ живѫштии҅мъ о҅ боꙁѣ· своѥ҅ѭ̑ ꙁавистиѭ̑ бѣсꙙ сꙙ насил҄ѣѥ҅тъ· вь҆лѣꙁъ въ о҅троковицѫ богата нѣгоѥ҅го дь҆штерь҆· начꙙ вьпити и҅ ст꙯ааго мѫжа и҅менемь приꙁꙑвати· ꙗ҅коже приноужденомъ бꙑти родител҄емъ о҅троковицꙙ· о҅бъходити и҅ и҅скати вь҆сьжде чловѣка бж꙯иꙗ҆· не о҅ставꙙште ни манастꙑра ни мѣста поуста· а҅ко же не могошꙙ ѥ҅го о҅брѣсти· потомь҆ о̑увѣдѣшꙙ нѣкоѥ҅моу о҅тъшъл꙽цоу бꙑти на мѣстѣ томь҆· и҅ приимъ оц꙯ь ѥ҅ѧ҆ о҅трокꙑ своѧ҆· и҅ приготови о҅троковицѫ сь҆ матерь҆ѭ̑ ѥ҅ѧ въ кръгꙑꙁѣ· и҅ приде на повѣданоѥ҆ ѥ҅моу мѣсто· и҅деже бѣа҅ше ст꙯ꙑи҆· и҅ видѣвꙑ и҆ паде на ногоу ѥ҅го глагол҄ꙙ· помилоуи моѭ̑ дь҆штерь· ꙗ҅ко лютѣ о҅ть҆ нечістааго бѣса мѫчима ѥ҅стъ· се бо два десꙙти ѥ҅стъ днии҆· нѣ въкоусила ни ꙗ҅та ни питиꙗ҆· нъ вьпьѭ̑шти трѣжетъ себе· и҅ и҅мꙙ твоѥ҆ приꙁꙑваатъ· ст꙯ꙑ же повелѣ ѥ҅моу о҅троковицѫ поставити прѣдъ собоѭ̑· и҅ въдавъ себе на молитвѫ· на толицѣ моли сꙙ·

[1151] ꙗ҅коже и҅ мѣстоу вь҆стрꙙсти сꙙ на н҄емже стоꙗ҅ше· по съкончании҅ же молитвꙑ доунѫ на нечистꙑи доухъ и гл꙯а ѥ҅моу· въ и҅мꙙ г꙯а їу꙯ х꙯а и҅ꙁиди о҅тъ н҄еѧ҆· и҅ а҆бьѥ бѣсъ о҅тъ о҅гнꙗ женомъ и҅ꙁиде о҅тъ о҅троковицꙙ·

[1152] та же на ꙁеми пад꙽ши на многꙑ часꙑ· беꙁ гласа лежаа҅ше· Помоливъ же сꙙ ст꙯ꙑи· и҅ їмъ ѭ̑ ꙁа рѫкѫ и҅ въставивъ· прѣдастъ ѭ̑ родител҄ема съдравѫ· видѣвъше чоудо прославишꙙ б꙯а· о̑убоꙗ҅въше же сꙙ ѥ҅да како нечистꙑи҆ дх꙯ъ о҅бративъ сꙙ вьлѣꙁетъ вь҆ н҄ѫ· молишꙙ ѥ҅го прѣбꙑти о҅троковици о̑у н҄его в꙯ дь҆ни· дон҄елиже до конь҆ца свободитъ сꙙ о҅тъ бѣса· ҅И о҅ставивъше ѭ̑ о̑у н҄его въ домъ свои въꙁвратишꙙ сꙙ· лѣпо же бѣа҅ше ꙗ҅коже и҅ въ проо҅браꙁовании рѣхомъ·

[1153] на о̑утвръждень҆ѥ и҅ въꙁграждень҆ѥ҆· а҅нг҄ель҆скоѥ҆ се житиѥ҆ живѫштии҅мъ· не тъчь҆ѭ̑ и҅справьѥ҅н꙽ꙗ сь҆връшенꙑихъ вати· о҅тътѫдоу добра꙽ тъчь҆ѭ̑ сьбираѭ̑штемъ· неи҅скоусномь҆ и҅ ненасилꙗѥ҅момъ бꙑти· о҅тъ ꙁълокъньнꙑи҅хъ сѣтии҆ прѣскврь҆нь҆нааго врага· бж꙯иѥ҅мъ рабомъ· нъ ꙗ҅коже великꙑѧ и҅ и҅стинънꙑѧ благꙑѧ нравꙑ мѫжа·

[1154] съкаꙁахомъ· тако достои҅тъ и҅ нанесенѫѫ ѥ҅моу боурѫ· и҅ о҅тътѫдѣ събꙑвъшеѥ҅ сꙙ ѥ҅моу великоѥ҆ паденьѥ҆ съповѣдати· глагол҄ѫштемъ потомъ ꙗ҅коже ѥ҅стъ· и҅ по сьврь҆шенѣѣмь ѥ҅го покаа҅нии҆·

[1155] и҅ добл҄ии҅мъ и҅сповѣдании҆· прѣвеликаꙗ чоудеса· ѥ҅лико бо великоѥ въꙁдръжань҆ѥ и҅ житиѥ прѣжде о҅бави· толицѣмь҆ вел꙽ми и҅ о҅тъпаде· и҆ ꙗ҅коже велико паденьѥ҆· толицѣмъ вꙙште потомь҆ ѥ҅го бꙑстъ и҅справь҆ѥ҅ньѥ҆· Прѣлѫкавꙑи҅ бо и҅ нечистꙑи҆ врагъ бж꙯ие҅мъ рабомъ· видѣвъ и҅сцѣл҄енѫѫ о҅троковицѫ тоу е҅д꙽нѫ о҅ставъ҆шѫ· и҅ а҅бьѥ҆ вь҆ставъ на правьднаа҅го блѫднꙑи҅мъ ѥ҅моу нападе бѣсомъ· ꙗ҅ко тако ѥ҅моу насилити· ꙗ҅коже таковоуо̑умоу мѫжоу въ начꙙтцѣ житиꙗ ѥго· ѥ҅гда нечьстивꙑи҅хъ самаранъ сѣтиѭ̑· вꙑже ꙗ҅вь҆е҅нѫѫ женоѭ̑ ль҆стимоу· против꙽ша сꙙ и҅ побѣдивъша· ҅И врѣд꙽ рѫкꙑ лѣвꙑѧ прѣтръпѣвъшоу· на попрань҆ѥ пославшаа҅го тѫ диꙗ҅вола· въ распал҄ень҆ѥ҆ въпасти и҅ страхъ бж꙯ии҆ ꙁабꙑти· и҅ толикꙑи҆ даръ данꙑи҆ ѥ҅моу лѣчьбъ· и҅ въꙁдръжаниѥ толицѣхъ лѣтъ·

[1156] и҅ многꙑѧ троудꙑ· и҅ к томоу о̑уже до старости дошъдъшоу· не сь҆тръпѣти брани· и҅ и҅ꙁлѣꙁъшоу въ приградъ· бꙑти съ о҅троковицеѭ̑· беꙁаконь҆ꙗ себе о҅скврьнити тиноѭ̑· ҅Отътѫдоу ꙗ҅коже начꙙлꙋ нѣкоѥ҅моу даноу бѣсоу· приложити прь҆воѥ и҅ вътороѥ· приноуждаатъ ꙁълоу· о̑убоꙗ҅въ бо сꙙ пагоубь҆нꙑи ꙁмии҆· о҅тъ покаꙗ҅ньꙗ подаѥмааго· о҅тъ вь҆ꙁискаѭ̑штии҅мъ того вь҆сесрьдь҆ и҅справь҆е҅нь҆ꙗ· притварѣѥ҅тъ ѥго· ꙗ҅коже мнѣа҅ше о̑уже своѥ҅го плѣнь҆ника· бол҄е прь҆вааго приложити беꙁаконь҆ѥ҆· вь҆сѣавъ бо помꙑслъ о̑ужасти ѥ҅го· о̑убити ѥ҅го насил҄енѫѭ̑ о҅ть н҄его о҅троковицѫ поваждаатъ· Побѣжденъ же и҅ о҅ томь҆ о̑убои ѥ҅ѧ сътвори· родивъшии҅хъ ѭ̑ о̑уклонити сꙙ хотꙙ· мѫчень҆ꙗ тѣмь҆ мь҆нꙙ· нь ни тѣмь҆ довьл҄ень бꙑ· о҅скврь҆н҄ении҅мъ врагъ·

[1157] и҅ прьвꙑи ꙁълъ сотона къ и҅сть҆л҄ению̑ бо о̑убои прилагаетъ· и҅ къ о̑убою̑· ѥ҅же не тъчь҆ѭ̑ гробоу прѣдати о̑убь҆ѥ҅нꙑѧ҆ тѣло· нъ и҅ рѣчь҆нꙑи҅мъ водамъ·

[1158] и҅ ꙁвѣрь҆мъ и҅ птицамъ беꙁ милости поврѣшти сь҆твори· такъ величань҆ꙗ и҅ о҅ себѣ вель҆мѫдроуѭ̑штии҅хъ плодъ· тако бо а҅ште не бꙑ никоѥи҅же страсти себе поработилъ· не бꙑ въꙁмоглъ лѫкавꙑи врагъ а҅кꙑ въ а҅л꙽дꙑ ѫ҅ть҆лѣ· о҅ камꙑ того роꙁбити сь҆вѣсть· силѫ бо вь҆сѫ и҅ доухъ раждиꙁаньꙗ· въ въꙁдрастѣ ю̑нѣ побѣдивша· вь҆ꙁможе на старость҆· сь҆ же о҅ себѣ вель҆мѫдрова ти побѣди лѫкавꙑи҆· нъ о҅баче великаꙗ дароуѭ̑штаа҅го х꙯са·

[1159] прѣвеликоѥ҆ чл꙯колюбиѥ҆· вь҆сѣхъ чл꙯къ сп꙯сниѥ паче· нежели погꙑбению̑ хотꙙштии҆· подати ѫ҅ꙁникоу· и҅ долѣ лежꙙштоуо̑умоу рѫкѫ и҅ покаа҅нь҆ꙗ бꙑль҆ѥ҆· неи҅сцѣлиꙑѧ҆ и҅ смрьдꙙштꙙѧ своѥ҅ѧ твари и҅сцѣли строупꙑ· и тацѣхъ жде и҅ бол҄ьшии҅хъ· по покаа҅нии҆ съподоби сꙙ даровъ· си же на срѣдѫ сѣмъ принести пріноужденъ бꙑхъ· да ꙗ҅коже прь҆воѥ ѥ҅го жить҆ѥ о̑увѣдѣвше б꙯а прославихомъ· и҅ падень҆ꙗ ѥ҅го о҅браꙁъ и҅спꙑтавъше· вь печаль вьпадохомъ· тако и҅ прилежь҆ноѥ покааньѥ мѫжа о̑увѣдѣвъше не на сꙙ надѣѥ҅мъ сꙙ· нъ на даѭ̑штаа҅го намъ дарꙑ чл꙯колюбивааго б꙯а· ѥ҅же и҅ стоѧ҅штемъ намъ· съвръшенѣ дастъ стоꙗ҅ти трь҆пѣнь҆ѥ҆· и҅ падаѭ̑штꙙ нꙑ о҅т꙽ лѣности о̑утврь҆ждаѥ҅тъ· рѫкѫ намъ подаѧ своѥ҅го ꙁастѫпа· и҅ каѭ̑штемъ сꙙ намъ по сѫштоуо̑умоу ѥ҅моу чл꙯колюбью̑ прие҅мь҆ѥ҅тъ·

[1160] и҅бо толика и҅ таковаꙗ сътворивъ ꙁъла· и҅хъже кое҅ждо рода о҅гн҄ьнааго е҅го· творѣа҅ше сь҆нѣдь҆· наставь҆ника и҅мѫшта блаженааго дауда· по съблѫждении҆ чинъ въꙁвративъшааго· и҅ вь҆ приѧ҆ть҆ꙗ҆ мѣсто ꙁа блѫд сѫда· приложь҆ша и҅ о̑убои҆· бѣдѫ тѫ прии҅мшааго мѫжа· и҅ вь҆нимаѧ҆ ꙗ҅коже словомъ тъчьѭ̑· довь҆ленъ бꙑвъ· чк꙯олюбивꙑи҆ владꙑка· а҅бь҆ѥ толикꙑи҅мъ грѣхомъ проштень҆ѥ ѥ҅моу сътвори· на покаꙗ҅н꙽ꙗ прибѣгаатъ тишинѫ· о̑уп꙽ваниѥ ѥ҅дно на и҅справьѥ҅нь҆ѥ҆ дш꙯и наставника и҅мꙑ· Вь сꙙ бо пришь҆дъ·

[1161] вь҆ клѣтъкѫ вь҆лѣꙁе своѭ̑· и҅ о҅кꙑ о҅тъ сь҆на вьставъ· ꙗ҅коже се кто речетъ· повръгъ же себе на ꙁеми· въꙁдꙑхань҆ꙗ несьтрь҆пимаа творꙗа҅ше· беꙁ милости сꙙ бь҆ѧ по прь҆семь҆· и҅ сль҆ꙁъ и҅сточникъ испоуштаѧ· нь҆ ни тако не о҅тъстѫпи о҅ть҆ н҄его· нечистъи҆ бѣсъ и҅ скврь҆нꙑи҆· и҅ꙁвол҄ень҆ꙗ бо мѫжа ни видѣти могꙑ диꙗ҅волъ· насѣваа҅тъ ѥ҅моу о҅тъчаа҅нь҆ꙗ҆ помꙑслꙑ· то начꙙло ꙁь҆лоѥ на чловѣчь҆скъ родъ· о҅тъ о҅ть҆чань҆ꙗ и҅ю̑дина о҅брѣтъ· да въставъ о҅тъ ꙁемьѧ о̑устрь҆ми сꙙ въ миръ· сълоучи же сꙙ по вол҄и чл꙯колюбиваа҅го б꙯а· и҅дѫштоу ѥ҅моу манастꙑра дои҅ти· и҅ вьлѣꙁъ къ сѫштии҆ тоу братиї цѣлова ѧ҆· о҅ни же о̑умꙑвше ѥ҅моу ноꙁѣ· и҅ хлѣбъ прѣд꙽ложивше молꙗахѫ и҆ въкоусити· о҅нъ же ни слꙑшати того хътꙙ· гор꙽ко въꙁдъхнѫвь҆ рече· ю̑ горе мь҆нѣ о҅каꙗ҅ноуоумоу· како вь҆ꙁь҆рѫ на небо· како ли владꙑкꙑ хс꙯а и҅мꙙ дръ҆ꙁнѫ приꙁ꙽вати· ѥ҅гоже о҅тъвръгъ сꙙ о҅ставихъ· како ли благꙑн҄и ѥ҅го надѣѭ̑ сꙙ приѧ҅ти ч꙽то· и҅же дш꙯еѭ̑ и҅ тѣломъ проблѫдивь сꙙ о҅ть҆ н҄его· и҅ прѣлюбодѣи҅ствомъ себе о҅скврь҆нивꙑи҆· и҅ о̑убоѥ҅мъ· и҅ съповѣдовати начь҆нъ·

[1162] ꙗ҅коже бѣа҅ше по и҅стинѣ· и҅сповѣда и҅мъ вьсе събꙑвъшеѥ҅ сꙙ· о҅ни же въ мноꙁѣ печали бꙑвше· и҅ попекше сꙙ о҅ раꙁличь҆нꙑи҅хъ ѥ҅го напастехъ· по силѣ ѥ҅го о̑утѣшишꙙ· и҅ дав꙽ше ѥ҅моу благословештенье҆·

[1163] и҅ молитвѫ прилеж꙽нѫ о҅ н҄емь сьтворьше о҅тъпоустишꙙ· ҅Идѫштоу же ѥ҅моу пѫтемь҆ сь҆рѣте и братъ нѣкꙑи҆· и҅мꙑ въ и҅стинѫ хс꙯а вь себѣ· и҅ приноуди ѥ҅го· и҅ вьведе и вь клѣтькѫ своѭ̑· и҅ о̑умꙑвъ ѥ҅моу ноꙁѣ· и҅ вьса любьвь҆наꙗ о҅бавивъ· прѣдъстави ѥ҅моу хлѣбъ и҅ молитвꙑ многꙑ сьтвори·

[1164] молꙗа҅ше причꙙстити сꙙ благословешении҅хъ· ѧ҅же б꙯ъ посъла· о҅номоу же о҅тъ сьвѣсти бь҆ѥ҅моу· и҅ на причꙙштениѥ никакоже не о҅борꙙштоу сꙙ· повръже себе прѣдъ ногама рабъ бж꙯ии· молꙙ ѥ҅го коуп꙽но же и҅ кль҆нꙑ сꙙ· не вь҆стати прѣжде о҅ть҆ ꙁемь҆ѧ҆· а҅ште прѣжде не о҅бѣштаа҅тъ сꙙ· прѣдъпоставь҆ѥ҅нꙑи҅хъ въкоусити· о҅бѣштавь҆шоу же сꙙ ѥ҅моу· въстави и бж꙯ии чл꙯къ о҅тъ ꙁемь҆ѧ· и҅ помоливъша сꙙ· сѣдоста о҅ба ꙗ҅сти хлѣбъ· по вь҆коушениї же и҅ма и҅ по съконь҆чании благодарь҆ствиꙗ҆· пакꙑ сѣдоста· и҅ пристѫпивъ къ мѫжоу· прии҅мꙑи ѥ҅го въ своѭ̑ хлѣвинѫ братъ· глагола ѥ҅моу· ҅Оч꙯е накажи мꙙ о҅ хс꙯ѣ сн꙯а своѥго· и҅ о̑утврь҆ди ми срь҆дь҆це· ꙗ҅ко ꙁѣло мꙙ съдръжꙙтъ роꙁличь҆нии҆ помꙑсли· тъгда же въскричавъ ст꙯ꙑи҆· и҅ съ слъꙁами и҅ въꙁдꙑханиї биꙗше вь҆ прьси своѧ глагол҄ꙙ· прости мꙙ брате· каꙗ҅ти себе и҅ плакати великꙑи҅х꙽ моихъ грѣхъ· и҅ на б꙯а дрь҆ꙁновенꙑихъ о҅ть҆ мене беꙁаконии҆· ꙗ҅ко вь҆ соуѥ҅тънꙑихъ моихъ сихъ и҅ посрамъѥ҅нꙑи҅хъ сѣдинахъ· а҅кꙑ дѣтиштъ о҅тъ дьꙗ҅вола ꙁапꙙтъ въ послѣдь҆н҄ѫѭ̑ погꙑбѣль҆ сьнидохъ·

[1165] ꙁълꙑи҅ми бо и҅миже вь҆ жиꙁни моѥи трь҆пѣвъ· побѣдихъ· тѣми въ старости моѥ҆и҆ ꙁъло сътворивъ въпадохъ· въвръгъ себе въ смрадънѫѭ̑ тинѫ блѫдънѫѭ̑· и҅ и҅нѣми о҅скврь҆нивъ сꙙ бол҄ьшии҅ми того грѣхꙑ· ҅Онъ же то слꙑшавъ о҅печали сꙙ ꙁѣло· и҅ молитъ ѥ҅го по вь҆рꙙждению̑ ѥ҅мꙋ·

[1166] съповѣдати прѣль҆сть҆ вьсѫ сотонинѫ· двоѥ҆ себѣ приобрѣтаѧ ст꙯ꙑи҆· прьвоѥ о̑убо и҅сповѣдань҆ѥ҅мъ о̑уп꙽ваѧ҆ привести ѥ҅го· коупно же и҅ себѣ оут꙽врь҆ждениѥ· бѫдѫштиїхъ по томъ хотꙙ притворити· о҅нъ же о҅тъвѣштавъ глагола ѥ҅моу· по въꙁдръжании҅ ми въꙁдръжань҆ѥ҅мъ и҅стꙑи҅мъ·

[1167] и҅ троудномъ ꙁѣло· по работании ми непорочь҆нѣ бв꙯и лѣтъ ·н꙯· по приѧтии҅ ми о҅тъ чловѣколюбивааго б꙯а великꙑи҆ даръ· по сътворении҆ о҅тъ мене скврь҆н꙽нааго великꙑи҅хъ чоудесъ· коньчьнѣѥ вь҆ниде сотона въ о҅троковицѫ нѣкѫѭ̑· да а҅бьѥ тоѧ родител҄е слꙑшавь҆ше и҅же ѥ҅стъ вь҆ мь҆нѣ гн꙯ь даръ· приведошꙙ ѭ̑ къ мнѣ и҅цѣл҄ень҆ꙗ҆ ради·

[1168] молꙙштемъ же сꙙ и҅мъ· помолихъ сꙙ о҅ н҄еи҆· и҅ а҅б꙽ѥ҆ г꙯неѭ̑ благодѣтиѭ̑ нечистꙑи дх꙯ъ о҅тиде о҅ть҆ н҄еѧ҆· о҅ни же сь҆врь҆шенѣѥ ѭ̑ хотꙙште и҅сцѣлити·

[1169] о҅ставишꙙ ѭ̑ о̑у меннадь҆ва дьни· и҅ о҅тидошꙙ въ свои҆ домъ· о҅тъмь҆нѣвъ же сь҆вѣстиѭ̑· и҅ꙁидохъ к н҄еи҆· и҅ прѣдолѣвъшоу ми распал҄ению̑ блѫдноуо̑умоу· ни б꙯а на о̑умъ вьꙁь҆мъ въ часъ тъ· ни погоубь҆ѥнь҆ꙗ҆ толикааго въꙁдръжань҆ꙗ и҅ троуда· помꙑсливъ и҅ли вь҆мѣнивъ· вьсе же ꙗ҅коже решти ꙁабꙑвъ· и҅ матицѫ о҅гн҄ьнѫѭ̑ прѣо҅бидѣвъ· въ блѫдь҆нѫѭ̑ погꙑбѣль въпадохъ· и҅ сь҆творивъ с꙽ н҄еѭ̑ блѫдъ· ꙁълоѥ ꙁъломъ цѣл҄ѫ· наи҅паче же бол҄еѥ҆ ꙁъло· къ ꙁълꙋ прилагаи҅бо пои҅мъ мꙙ бестоудь҆ꙗ бѣсъ· сь҆вѣтова ми о̑убои ѥ҅и҆ сьтворити· и҅ по сь҆блѫждении҅ ми о̑убивъ ѭ̑ въврь҆гохъ вь҆ рѣкѫ· и҅ о҅тъчаꙗвъ сꙙ своѥ҅го сьпасень҆ꙗ҆ о҅тидохъ· и҅ нꙑнꙗ и҅дѫ въ миръ· како бо на вꙑсотѫ въꙁь҆рѫ· и҅ли и҅ дръꙁнѫ нарешти хс꙯а· не а҅бьѥ҅ ли о҅гнъ съшедъ пожежетъ мꙙ· та же ѥ҅моу и҅ множаи҅ша тѣхъ· съ многами ꙁль҆ꙁами и҅сповѣдаѭ̑штоу· и҅ съ въꙁдꙑхании҅мъ несь҆трь҆пимом꙽ мѫжоу· слꙑшавъ божии҆ рабъ· о̑умиливъ сꙙ о҅тъ благодѣти нападе на вꙑѭ̑ ѥ҅го· и҅ о҅блобꙑꙁаѧ и҆ глаголаа҅ше· не печалоуи҅ сꙙ ꙁѣло брате· ни о҅тъчаи҅ сꙙ своѥ҅го спс꙯еньꙗ· нъ вѣровавъ ꙗ҅коже ѥ҅стъ с꙽пасениѥ҆· пристѫпи съ слъꙁами и҅ и҅сповѣждъ сꙙ чловѣколюбивꙋо̑умоу б꙯оу· ꙁѣло бо ѥ҅стъ штедръ и҅ прѣмилостивъ·

[1170] б꙯ъ· и҅ многа милость҆ ѥ҅го на насъ· да дон҄елиже и҅мамъ врѣмꙙ покаимъ сꙙ· а҅ште бо бꙑ не бꙑло покаꙗ҅ньꙗ· како дауи҅дъ по дарѣ пророчьстѣ꙽мъ· по цѣсарь҆ствии҆· по сь҆вѣдѣтел҄ьствѣ владꙑчь҆н҄и· въ ровъ любодѣи҅ства и҅ о̑убои҅ства въпадъ· словесемъ покаа҅нь҆ѥ҆ о҅бавивъ· проштениѥ҆ толицѣмъ грѣхомъ приѧ· како блаженъи҆ петръ врь҆ховь҆н҄ии҆ а҅постоломъ· пръвꙑи҆ о̑ученикъ· и҅же ключꙙ небесьнꙑѧ҆ о҅тъ г꙯а прии҅мъи҆· владꙑкꙑ хс꙯а· не ѥ҅д꙽ноѭ̑ и҅ д꙽вашди· нъ и҅ триш꙽ди ѥ҅го о҅тъвръгъ сꙙ· и҅ потомь плакавъ сꙙ горь҆ко· не тъчь҆ѭ̑ проштень҆ѥ҆ полоучи таковааго грѣха· нъ и҅ бол҄ьшꙙѧ҆ съподоби сꙙ чь҆сти· пастоухъ бꙑвъ словесънꙑи҅мъ о҅вцамъ владꙑчьнꙗмъ·

[1171] а҅ште не бꙑ бꙑло покаꙗнь҆ꙗ· како покаавъ сꙙ павьлъ о҅тъ гонител҄ь сь҆сѫдъ и҅ꙁбъранꙑи бꙑстъ· а҅ште не бꙑ покааньꙗ бꙑло· како съблѫдив꙽шааго въ корунѳѣнехъ приѧ҅ти павь҆лъ повелѣ· да не насилꙗѥ҅ми рече бѫдемъ о҅тъ сотонꙑ·

[1172] и҅ грабими· тацѣми и҅ таковꙑи҅ми словесꙑ· наи҅паче о̑утврьдивъ ѥ҅моу срь҆дце· и҅стинꙑи҆ и҅ милостивꙑи братъ· прѣбꙑвати ѥ҅моу съ собоѭ̑ молꙗаше· томоу же не хотꙙштоу· припаде прѣд н҄имъ б꙯жиї чл꙯къ· и҅ о҅блобꙑꙁаѧ҆ ноꙁѣ ѥ҅моу·

[1173] молꙗа҅ше сꙙ не о҅тълѫчити о҅ть҆ н҄его· помꙑшлꙗѧ и҅ боѧ҅ сꙙ· ѥ҅да како въ о҅тъчаа҅нии҆ прѣбꙑвъ· до кон꙽ца дш꙯ѫ своѭ̑ погоубитъ· и҅ ꙗ҅коже на мноꙁѣ кажꙙ· молꙙ припадаѧ҆· кланꙗѧ҅ сꙙ· о̑увѣштати ѥго не вь҆ꙁможе· сътѫживъ си ст꙯ꙑи҆· и҅ въꙁдъхнѫвъ дх꙯омъ· прилежно молитвѫ сътворивъ· о҅т꙽поусти ѥ҅го пѫтемъ свои҅мъ и҅ти благословествивъ· проваждаѧ҅ же ѥ҅го до пꙙти на десꙙте поприштъ·

[1174] не прѣстаа҅ше молꙙ е҅го· и҅ много ѥ҅моу о҅ покаа҅нии҆ продлъживъ слово· о҅хѫпивъ ѥ҅го и҅ съ слъꙁами о҅блобꙑꙁавъ· и҅ помоливъ сꙙ о҅ н҄емъ о҅брати сꙙ въ клѣтъкѫ своѭ̑· Їа҅кѡ̑въ же и҅мъ сꙙ пѫти ведѫштааго въ миръ· шъстиꙗ҆ дръжаа҅ше сꙙ· и҅ о̑успѣвъ пѫти и҅ мало съвративъ сꙙ· о҅брѣте гробъ ветъхъ подоболичьнъ пештерѣ· вь н҄ем꙽же многꙑ мрь҆твꙑи҅х꙽ъ лежаа҅хѫ кости· ѧ҅же о҅тъ многъ лѣтъ и҅спрахнѣлꙑ бѣа҅хѫ· и҅ вь҆лѣꙁъ вь҆ н҄е· събравъ кости положи вь҆ ѥ҅д꙽номь ѫ҅гь҆лѣ· и҅ ꙁаключи въ и надълежꙙштии҅ми ветъхꙑи҅ми двьрь҆ми· и҅ колѣнѣ прѣклонивъ и҅сповѣдаа҅ше сꙙ богови· биѧ҆ беꙁ милости въ своѧ прьси· и҅ съ плачемъ и҅ многꙑи҅мъ рꙑдание҆мъ глаголаа҅ше· како вь҆ꙁь҆рѫ к꙽ тебѣ бж꙯е· коѥ҅ ли начꙙло и҅сповѣданию̑ о҅брꙙштѫ· кꙑи҅мъ ли срьд꙽цем꙽ и҅ли кꙑи҅мъ о̑упвании҅мъи҅ли коѭ̑ сь҆вѣстиѭ̑·дръꙁнѫ· ꙁꙑкъ нечь҆стивъ· и҅ о̑усть҆нѣ о҅скврьн҄ень҆ꙗ сѫшти и҅спльн҄енѣ·

[1175] двигнѫти покоушѫ сꙙ· прь҆воѥ҅ же· коѥ҅моу грѣхоу проштеньꙗ просити дрьꙁнѫ· Милоуи чл꙯колюбивꙑи҆ г꙯и· милостивъ бѫди недостои҅ноуо̑умоу владꙑко благꙑи· и҅ не погоуби мене бестоудънꙑи҅х꙽ мои҅хъ ради дѣлъ· не бо мала моꙗ сѫ беꙁаконь҆ꙗ· блѫдъ сътворихъ· о̑убои҆ сь҆дѣлахъ· крь҆вь неповинь҆нѫ пролиꙗ҅хъ· и҅ къ вь҆сѣмь тѣмъ· страдавъшеѥ то тѣло· водамъ и҅ ꙁвѣрь҆мъ и҅ птицамъ прѣдахъ на сь҆нѣдень҆ѥ҆· ҅И нꙑнꙗ г꙯и· вѣдѫштоу тебѣ благꙑи҆ вь҆са и҅сповѣдаѭ̑· о҅ томъ просꙙ проштень҆ꙗ· не прѣꙁь҆ри мене владꙑко· нъ по лѣпоуо̑умоу твоѥ҅моу милосрь҆дию̑· помилоуи мꙙ нечь҆стивааго· и҅ пось҆л҄и на мꙙ· ꙗ҅же о҅ть҆ тебе великаꙗ҆ милость҆· и҅ о҅стави ми вь҆са беꙁаконь҆ꙗ҅· ꙗ҅ко да не пришед꙽шоу ми на грѣховь҆нѫѭ̑ глѫбинѫ· погоубитъ мꙙ пагоубь҆нааго врага боура до коньца· ни да пожьретъ мене ꙁмии҆ глѫбинънꙑи҆· и҅ съ таковꙑи҅мъ великꙑмъ покаꙗ҅нии҅мъ· и҅сповѣдаѧ сꙙ до десꙙти лѣт꙽·

[1176] въ пештерѣ тои҆· наи҆паче же рекѫ въ гробѣ· не и҅ꙁлаꙁꙙ и҅ꙁ мѣста· не бесѣдоуѧ ни къ комоуже· не глагол҄ꙙ· ни къ ѥ҅дномоу· нъсь҆горъкꙑи҅ми сль҆ꙁами·

[1177] и҅ несь҆трь҆пимꙑи҅мъ въꙁдꙑхании҅мъ· и҅ съ многомъ о̑умил҄ении҅мъ· вь҆се врѣмꙙ прѣпроводивъ· д꙽вашди вь҆ недѣл҄и двьрь҆цꙙ о҅твръꙁаѧ҆· Трѣвѫ прѣдъ двьрь҆ми гробишта своѥго растѫштѫѭ̑ о҅брѣтаѧ҆·

[1178] и҅ тѫ· и҅стираѧ ꙗ҆дѣаше· ѥ҅ликоже ѥ҅моу довь҆лѣѣше· и҅скоушаѧ· и҅ а҅бьѥ о҅браштааше сꙙ сь҆ многомъ похвал҄ении҅мъ· прилежꙙ въи҅нѫ молитвѣ и҅ въꙁдр꙽жании҆· и҅ їностань҆нѣмь҆ и҅сповѣдании҆· Тѣм꙽же чловѣколюбивꙑи богъ· не хотꙙи сь҆мрь҆ти грѣшънꙑи҅мъ· нъ о҅браштению̑ и҅ жиꙁни· не вь҆соуе҆ ни вътъште толикааго страданьꙗ· и҅ многоуо̑умоу троудоу продлъжити сꙙ попоусти· вѣдꙑ бо ѥ҅го и҅стоѥ и҅ великоѥ покаꙗ҅нь҆ѥ҆· толикꙑи҅мъ и҅ таковꙑи҅мъ грѣхомъ проштень҆ѥ полоучи· и҅ хотꙙ самомоу ѥ҅моу о̑увѣрити прѣподобь҆ноуо̑умоу мѫжоу· и҅ вь҆сѣмь а҅вити покаа҅нь҆ꙗ силѫ· боури лютѣи҆· и҅ многоу беꙁдъждь҆ю̑ ꙁемь҆ѭ̑ тѫ о҅бь҆дръжꙙштоу· съ многꙑи҅ми҅ молитвами и҅ литиꙗми·

[1179] чл꙯комъ молꙙштемъ сꙙ· ꙗ҅ви сꙙ града того б꙯очь҆стивоуо̑умоу е҅п꙯поу· мѫжоу ст꙯оу· и҅ въ и҅стинѫ б꙯а боѧ҅штоу сꙙ· ꙗ҅ко о҅ц꙯ъ ѥ҅стъ нѣкꙑи҆ въ гробишти на томъ мѣстѣ· сь҆мѣренъ о҅браꙁомъ· нъ благъ дх꙯омь҆· и҅же а҅ште послоушавъ васъ· помолитъ сꙙ къ б꙯оу· вь҆са раꙁдроушитъ· нападъшаꙗ на ꙁемьѭ̑ сьѭ̑ ꙁь҆лаꙗ҆· да ст꙯ꙑи҅ тъ е҅п꙯пъ вьсемоу клиросоу своѥ҅моу повелѣ събь҆рати сꙙ на сь҆повѣданиѥ҆ ꙗ҅вь҆ѥ҅ньꙗ того· и҅ съ кръстꙑ къ пештерѣ тои҅· и҅деже чк꙯ъ бж꙯иї живетъ и҅ти· томоу же бꙑвшоу· и҅ мѣста и҅мъ дошъдъшемъ· о҅брѣтъ прѣподобнаа҅го того правь҆д꙽ьника· и҅ сь҆ многоѭ̑ мольбоѭ̑ молꙗа҅ше сꙙ ѥ҅моу· помиловати ꙁемьѭ̑ ихъ· и҅ молити сꙙ къ б꙯оу да бꙑ помиловалъ люди своѧ҆· и҅ о҅тъгналъ належꙙштеѥ беи҅ посълалъ ꙁеми и҅хъ дъждъ· Ст꙯ꙑи҅ же никакоже бъхма о҅ть҆вѣштаваѧ҆· биꙗше сꙙ въ своѧ прь҆си· не дръꙁнꙑ и҅ вь҆ꙁь҆рѣти· на небо· и҅ гл꙯ааше·

[1180] милостивъ бѫди г꙯и· о҅ многꙑи҅хъ мои҅хъ нечь҆стии҅хъ· ҅Ожидаѭ̑штоу же е҅пискоупоу· и҅ молꙙштоу сꙙ к н҄емоу· и҅ ни хоуда о҅тъвѣта полоучивъшоу· о҅ставивъше ѥ҅го плачѫште сꙙ о҅тидошꙙ· и҅ дошъдъше ст꙯ꙑѧ҆ црькъве· а҅бь҆ѥ҆ тоу съ слъꙁами молꙙште сꙙ· о҅тъ чл꙯колюбиваа҅го б꙯а· прошаа҅хѫ бѣдꙑ тоѧ и҅ꙁбꙑть҆ꙗ҆· на многꙑ же дь҆ни съ а҅лчь҆боѭ̑ и҅ плачь҆мъ· приꙁꙑваѭ̑штемъ б꙯а· прити на помошть҆ и҅мъ· и҅ а҅бь҆ѥ томоу жде а҅витъ сꙙ е҅пп꙯оу· и҅ глс͡а о̑услꙑшитъ притранъ глагол҄ѫшть҆ к н҄емоу· и҅ди къ рабоу моѥ҅мо и҅а҅кѡвоу· ѥ҅гоже ти и҅ прѣжде а҅вихъ· и҅ того моли молити о҅ н҄ем꙽же а҅ште хоштеши·

[1181] томоу же помоливъшоу сꙙ· и҅ꙁбѫдете належꙙштихъ ꙁеми ꙁълъ· въꙁвративъ же сꙙ пакꙑ въскорѣ· съ в꙽сѣмъ клиросомъ и҅ людь҆ми прѣподобь҆нꙑи҆ бж꙯иї ст꙯ител҄ь· ѧ҅ сꙙ о҅ молитвѣ ꙗ҅же къ чловѣкоу бж꙯ию̑ и҅а҅ковоу· тъгда же о̑уже тъгда· невол҄еѭ̑ ꙗ҅коже решти· многꙑи҅ми молитвами о̑умол҄енъ· и҅ о̑уи҅штенъ бꙑвъ· о҅тъ прѣподобь҆нааго мѫжа· ꙗ҅коже и҅ прѣжде и҅ нꙑнꙗ· о҅тъ о҅бавь҆е҅нь҆ꙗ бж꙯иꙗ҅ к н҄емоу пришь҆ли сѫтъ· въꙁдѣвъ о҅чи на небо· на многъ часъ прилежно помоли сꙙ· ҅И ѥ҅ште молитвѣ сѫшти въ о̑устѣхъ ѥ҅го· благꙑи и милосрьдꙑи б꙯ъ· и҅же в꙽са боѧ҅штии҅мъ сꙙ ѥ҅го· о҅било и҅ о̑удобь҆ подаѧ· дѣломъ писмень҆ноѥ слово съврь҆шаѧ҆· ѥ҅же гл꙯етъ ѥ҅ште ти гл꙯ѫштоу се пришь҆лъ ѥ҅смъ· дъждъ съпꙋсти многъ на ꙁемь҆ѭ̑· ѥ҅моуже вьꙁдививъше сꙙ пѣснь҆ похваль҆нѫѭ̑· того милосрь҆дию̑· и҅ несъкажемоуоумоу величь҆ствоу о҅тидошꙙ· славꙙште б꙯а·

[1182] и҅ блажꙙште рабꙑ ѥ҅го· въꙁдръжании҅мъ· и҅хъ и҅ а҅лчъбоѭ̑· великааго дара сь҆подобь҆ѥ҅нꙑ· и҅ таковааго· благо же прии҅мше великоѥ о҅тъ чловѣколюбивааго б꙯а· и҅ и҅ꙁбꙑвъше о҅тъ нашъдъшѧѧ и҅мъ богомь҆ поуштенꙑѧ҆ ꙗ҅ꙁвꙑ· о҅тъгнанꙑѧ молитвоѭ̑ раба бж꙯иꙗ и҅а҅кѡ̑ва· до днешнꙗго д꙽не вьса лѣта· памꙙть҆ дни того· вь҆ н҄ьже въꙁдꙋшь҆нꙑи҅хъ бѣдъ свобождени бꙑшꙙ· творꙙтъ·

[1183] молитвънꙑѧ и҅ похвальнꙑѧ҆ пѣсни владꙑцѣ х꙯соу въсꙑлаѭ̑ште· многꙑ же раꙁличь҆нꙑи҅ми ѧ҅ꙁами о҅дръжимꙑѧ҆· о҅тъ людии҆ пришъдъшии҅хъ к н҄емоу· коупно же сь е҅пискоупомъ прішъдъшии҅хъ на молитвѫ· тавишꙙ оу раба бж꙯иꙗ и҅ꙗ҅кова и҅цѣл҄ень҆ꙗ ради· ѧ҅же масло вь҆ꙁь҆мъ ст꙯ꙑи҆· и҅ тꙑ благословествивъ· помаꙁавъ же ѧ въ и҅мꙙ х꙯сово и҅цѣли· ꙗ҅коже тѣмъ҆ домъ и҅дѫштемъ· славити· и҅ благословествити б꙯а· даровавъшааго и҅мъ рабомъ свои҅мъ и҅цѣл҄еньꙗ҆· Да о̑уже вьси и҅же въ градѣ· и҅ въ о҅крѫгън҄ии҅хъ вь҆сехъ живѫштии҆· боль҆нꙑѧ҆ своѧ҆ приношаа҅хѫ к н҄емоу· и҅ о҅тъходꙙштемъ и҅мъ· молꙗа҅хѫ о҅ сьпасении҆ и҆хъ молити сꙙ ѥ҅моу· и҅ а҅бь҆ѥ гн꙯ѫ благодать҆ѭ̑ цѣльбѫ полоучаахѫ· толикъ бо даръ дастъ сꙙ ѥ҅моу· ꙗ҅коже ѥ҅моу словомъ въскорѣ прогонити нечистꙑѧ҆ дх꙯ꙑ· по лѣтѣ же ѥ҅д꙽номь о҅тъгнанѣ бꙑвь҆ши ꙗ҅ꙁвѣ тои҆ лютѣи҆·

[1184] приꙁъвавъ бж꙯ии рабъ и҅а҅кѡ̑въ· прѣподобь҆наа҅го е҅п꙯па· моли ѥ҅го попешти сꙙ о҅ пештерѣ· рек꙽ше о҅ гробѣ· вь҆ н҄ем꙽же житиѥ҆ и҅мѣа҅ше ст꙯ꙑи҆· и҅ съ прилеж꙽ноѭ̑ молитвоѭ̑ моли сꙙ ѥ҅моу· по о̑умрь҆тии҆ ѥ҆го· погрети и҆ вь҆ н҄емъ· томоу же о҅бѣштавъшоу сꙙ ѥ҅моу·

[1185] и҅ въꙁвративъшоу сꙙ въ градъ· по малѣхъ дьнехъ съконьча сꙙ блаженꙑи҆ и҅ꙗ҅кѡ̑въ въ старости добрѣ· седмиѭ̑ десꙙтъ лѣтъ сꙑ ти пꙙтиѭ̑· о̑увѣдѣвъ же прѣподобь҆нꙑи е҅п꙯пъ дои҅де мѣста того·

[1186] съ всѣмъ клиросомъ и҅ съ подвижь҆нꙑи҆ми о҅блашими· и҅ сь҆ вонꙗми многоцѣнь҆нꙑи҅ми· о҅бив꙽ше· поѭ̑ште и҅ славꙙште б꙯а· положишꙙ чь҆стъноѥ҆ ѥ҅го тѣло въ томъ гробѣ· Потом꙽ же бж꙯ии҆ прѣподобьнꙑи҆ свꙙтител҄ь· молитвънꙑи҆ домъ рек꙽ше ц꙯р꙽кве· сътворивъ о̑у пештерꙑ прѣложи чь҆стъноѥ ѥ҅го тѣло· на н҄ем꙽же мѣстѣ до дь҆н҄ешь҆нꙗа҅го дь҆не цѣл꙽бꙑ многꙑ творꙙтъ сꙙ· вь҆сь же градъ· и҅ о҅крѫгън҄ꙙѧ҆ ѥ҅го вь҆си· памꙙть҆ ѥ҅го по вь҆са лѣта творꙙште· праꙁдь҆никъ великъ и҅мѫтъ· въ славѫ почь҆тъшааго и҆ чк꙯олюбивааго б꙯а· ѥ҅гоже и҅ мꙑ по о̑уставоу славимъ· благословествꙙште о҅ц꙯а и҅ сн꙯а и҅ ст꙯ааго дꙋх꙯а· ѥ҅моуже слава и҅ дръжава· нꙑн҄ꙗ и҅ присно· и҅ вь бесконечь҆нꙑѧ҆ вѣкꙑ вѣкомъ а҅минь҆ ⁘

[1187]  житиѥ и҅ страсть҆ ст꙯ꙑи҅хъ о҅ц꙯ь· и҅ е҅пискоупъ бꙑвъшиїхъ· василѣа· капитона· мѫченꙑихъ вь҆ хер꙽сон҄и ⁘ Христосъ ми да нач꙽нетъ слово· ѥ҅динꙑи҆ прѣмѫдрꙑи҆· и прѣмѫдрꙑи҅мъ и҅справител҄ь· въ рѫцѣ бо ѥ҅го и҅ а҅ꙁъ и҅ словеса моꙗ҆· о҅ томь о҄убо живѫште и҅ движѫште сꙙ· о҄увѣштаи҅те сꙙ и҅же и҅мене моѥ҅го приꙁъвании҆· не моѥ҅ѧ҆ ради немошти· ꙁатъкнѫти слоухъ вашихъ· нъ и҅цѣл҄ѣѭ҄штаа҅го ради немошти нашподобаатъ паче прость҆рѣти слоухꙑ вашꙙ· тѫжень҆ѥ вь҆се о҅тъложь҆ше·

[1188] мѫжьскꙑ глагол҄емаа раꙁоумѣи҅те· не бо сь҆плене бо съплескано коѥ· и҅ли блꙙдьно вашимъ слоухомъ вь҆нꙙти мол҄ѫ· нъ и҅стин꙽нааго ради словесе· не на въꙁдоухъ расꙑпаѥ҅мааго· само же то слово сн꙯а бж꙯иꙗ҆· и҅мже вь҆са бꙑшꙙ· ꙗ҅же на небеси и҅ ꙗ҅же на ꙁеми· видимаꙗ и҅ невидимаꙗ҆· въо҅браꙁивъша же себе въ рабии҆ о҅браꙁъ· нь не о҅тъвръгъша сꙙ ѥ҅же бꙑти б꙯оу· нъ въпль҆штъша сꙙ о҅тъ ст꙯ꙑѧ҆ дѣвꙑ богородицꙙ· и҅сповѣдовати того коуп꙽но б꙯а и҅ чловѣка· вь҆сего въ свои҅хъ ѥ҅моу· и҅ всего въ нашихъ·

[1189] пострадав꙽ша б꙯а и҅ слово пль҆тиѭ҄· и҅ а҅кꙑ б꙯а пакꙑ съвъскръсъша пльтиѭ҄· и҅ въшъд꙽ша на небеса· и҅ сѣдъша о҅ деснѫѭ҄ о҅ц꙯а· и҅ насъ съ собоѭ вьꙁведъша꙽го· о҅ о҄упвании жиꙁни вѣчь҆нꙑѧ҆· ꙗ҅вѣ же въ еуагг҄ель҆скꙑи҅хъ проповѣдавъша гласѣхъ· блажени бо рече не видѣв꙽шии҆ и вѣровавше· ѳомино невѣрь҆ствиѥ и҅цѣлꙗѧ҆· доблꙗи҅шии҅мъ о҄упвань҆ѥ҆ вѣчнꙑѧ҆ жиꙁни о҅стави· нъ пон҄еже та и҅ ꙗ҅же симъ тъч꙽наꙗ· въ е҅уа҅гг҄елии лежꙙштаꙗ· глѫбокѫѭ҄ старостиѭ҄· и҅ о҄удобь҆ и҅цѣлимѫѭ҄· вь҆сѣꙗ҅на бꙑшꙙ въ чловѣчь҆скꙑѧ помꙑслꙑ· ꙗ҅коже плодъ сътворити· въ· л꙯· и҅ ѯ꙯· и҅ р꙯· пристѫпи подъ ꙗ҅ръмъ вꙑѭ҄ подълагаѧ҆· на рамѣ вь҆ꙁъмъшоуо҄умоу· съмрь҆тоносьнꙑи҆ и҅ сь҆мрь҆тьнꙑи҆ рьстъ· ꙗ҅коже тѣмъ и҅сплънити вꙑшьн҄ии миръ· нъ пон҄еже не и҅слѣдима ѥ҅стъ прѣмѫдростьнаꙗ҆ пѫчина· сь҆де ми нꙑнꙗ слоухъ подадите мол҄ѫ· ꙗ҅коже похвалити мѫжꙙ прѣславьнꙑ· и҅ ꙁа нꙑ пострадавъшааго волеѭ҄ прио҅бь҆штивъшꙙ сꙙ страсть҆ми· ѥ҅ѧ҅же чь҆сти и҅ славꙑ господь҆н҄ꙙ наслаждьше сꙙ҆· Веселꙙтъ бо срь҆д꙽це божиꙗа· ꙗ҅же о҅ боꙁѣ поминаѥ҅маа҆· и҅ ч꙽то рече· а҅ште ꙗ҅коже длъжаѥ соломѡ҄нъ· проречень҆ѥ҆ о҅тъ б꙯а прии҅мь҆·

[1190] въ прит꙽чахъ рече· о҅тъ величъства и҅ добротꙑ ꙁъдании҆· по вь҆рꙙждению҄ видѣти· по н҄емоуже о҅браꙁоу родотворь҆цоу и҅хъ съꙁ꙽дати ѧ҆· доброта бо ꙁъдань҆ꙗ ꙗ҅коже по и҅стинѣ непорочна себе богови принести·

[1191] съгласна же симъ· и҅ сь҆сѫдъ и҅ꙁборьнꙑи҆· ѧ҅ꙁꙑкомъ вь҆сѣмъ о҄учител҄ь рече· ꙗ҅коже цръкꙑ божиꙗ҅ ѥ҅сте и҅ доухъ бж꙯ии҆ живетъ въ васъ· да како таковꙑи҅х꙽ о҅ сихъ помꙑслити нѣстъ лѣпо· пролиꙗ҅в꙽шиихъ своѧ кръви· ꙁа чловѣкꙑ· по подражань҆ю҄ и҅стинънааго пастоуха· їс꙯ хс꙯а г꙯а нашего· Ч꙽то же хъштѫ глаголати· и҅стинь҆ноѥ҆ вꙑ слово да о҄уи҅ститъ·

[1192] ꙗ҅коже ни малꙑ коѥ҅ѧ҆ чꙙсти· на похвалѫ сь҆де мѫченꙑи҅хъ· ст꙯ꙑи҅хъ и҅ прѣчьстънꙑи҅хъ мѫжъ мошть҆но и҅сповѣдати· о҅баче тѣхъ молитвꙑ· въ многааго мѣсто мирь҆скааго о҄учень҆ꙗ҆ прѣдъложивъ· покоушѫ сꙙ ѥ҅же вь҆ мнѣ болѣꙁньноѥ҆· цѣлител҄ьнѫѭ҄ и҅хъ свꙙтостиѭ҄· прѣдъложити доушео҄успѣшь҆наꙗ· слоушаѭ҄штии҅мъ тѣхъ не лъжь҆нѫ поставити памꙙть҆· нъ на хвалѫ и҅ славѫ самѣхъ ст꙯ꙑи҅хъ о҅ц꙯ъ· и҅ мѫченикъ въ градѣ хер꙽сон҄и·

[1193] живъшии҅хъ б꙯олюбивꙑи҅хъ и҅ вѣрьнꙑи҅хъ мѫж꙽· Въ врѣмена бо гон҄ениꙗ нечь҆стивааго дио҅клитиꙗ҆на· дѣи҅ствоуѭ҄штоу животворивоуо҄умоу кръстиꙗ҅нь҆скꙑѧ вѣрꙑ словессамомоу томоу рекъшоуо҄умоу· се а҅ꙁъ посꙑлаѭ҄ вꙑ а҅кꙑ а҅гнь҆цꙙ посрѣдѣ влъкꙑ· сълоучи сꙙ прѣлѣпоуо҄умоу въ ст꙯ѣи҆ црь҆к꙽ви и҅е҅роусалимь҆скꙑи҅хъ свѣтилъ· и҅же бѣа҅ше вь҆ самои тои҆ господь҆стѣи҆ црь҆кви· вь҆ лѣта диѡ҄клитиꙗ҅на· въпасти вь҆ бѣдѫ ст꙯оуо҄умоу томоу е҅п꙯поу· въ шестоѥ҆ на десꙙте лѣто диѡ҄клитиꙗ҅нꙗ цѣсарь҆ства· многъ подвигъ· троудъ же и҅ поспѣшень҆ѥ҆ полагаѭ҄штоу· ꙗ҅ко да прѣданоѥ҆ крь҆стиꙗ҅нь҆скꙑѧ непорочь҆нꙑѧ҆ вѣрꙑ роширити слово·

[1194] не прѣстаѭ҄штоу и҅споуштати е҅п꙯пꙑ вь҆ вьсꙙ странꙑ е҅ꙑкъ· мѣн҄ѫ же ст꙯ааго е҅п꙯па· странꙑ поганъскꙑѧ҆· и҅ сѣмо ѥ҅же ѥ҅стъ херсонь҆скꙑи градъ· о҅тъ таврь҆скꙑѧ҆ ꙁемь҆ѧ҆ и҅менемь҆ василеа҆· ѥ҅моуже приш꙽дшоу· и҅ видѣвъшоу е҅линъскѫѭ҄ о҅бь҆дръжꙙштѫѭ҄ прѣль҆сть· начꙙ о҄учити градъскꙑѧ҆ мѫжꙙ глагол҄ꙙ· ꙗ҅ко боꙁи не сѫтъ ѧ҅же вꙑ мните и҅ їмате и҅ чь҆те нъ коумири не могѫштии҆ вамъ помошти· ѥ҅стъ бо богъ на небесехъ· и҅же словомъ свои҅мъ сьтворив꙽ вь҆сѣчь҆скаꙗ҆· и҅ прѣмѫдростиѭ҄ своѥ҅ѭ҄· о҅тъ небꙑтиꙗ въ бꙑтиѥ прѣведꙑи҆ вь҆сѣчьскаꙗ҆· и҅ ст꙯ъимъ свои҅мъ дх꙯омь· вь҆сѣмъ жиꙁнь҆ дароуѧ· томоу покланꙗѭ҄ште сꙙ вь҆ трои҅ци· того славимъ·

[1195] То слꙑшавъше о҅тъ ст꙯аа҅го мѫжа· града того мѫжи· ринѫшꙙ сꙙ на о҄укориꙁнꙑ и҅ бь҆ѥ҅нь҆ꙗ҆· не послоушаѭ҄ште ѥ҅го· о҅тъ нечоувь҆ствиꙗ о҅дръжꙙштꙙѧ и҅х꙽ прѣль҆сти· тѣмже ст꙯ꙑи е҅п꙯пъ въ съкровь҆нѣ мѣстѣ сѣдꙙ вь҆ пештерѣ прѣбꙑваа҅ше· нарицаѥ҅мѣї дѣвичь҆скаꙗ· Многомилостивꙑи же б꙯ъ вь҆сꙙ чловѣкꙑ хотꙙи҆ съпасти· и҅ на о҄увѣдѣнь҆ѥ҆ и҅стинꙑ прити· не попоусти вь҆семоу градоу и҅ ꙁеми погꙑб꙽нѫти о҅тъ сотонꙑ· въсади ст꙯ꙑи҆ свои дх꙯ъ· того ради бо и҅ въ пль҆ть҆ о҅блѣче сꙙ· и҅ распꙙть҆ѥ на крь҆стѣ вол҄еѭ҄ прѣстрада· да вь҆сꙙ свободитъ чь҆стъноѭ҄ своѥ҅ѭ҄ кръвь҆ѭ҄· ѥ҅ѭ҄же потъшта сꙙ сп꙯сти сꙙ съ вь҆сѣми·

[1196] и҅ сии҆ херсонь҆скꙑи градъ· чоудеса творꙙ· и҅ бꙑстъ чоудо сицево· Нѣкоѥ҅го бо старѣи҅шинꙑ нареченааго того града· и҅мѫштоу сн꙯ъ е҅дночꙙдъ· того о҄умъръша вь҆нѣ града погшꙙ· и҅ того родител҄емъ сълоучи сꙙ о҄у тѣла прѣбꙑвати о҄умъръшааго сн꙯а и҅хъ· и҅ на гробѣ о҄уснѫти плачѫштемъ· и҅ а҅бь҆ѥ вь҆ сь҆нѣ видꙙтъ своѥ҅го сн꙯а глагол҄ѫшта и҅мъ· ч꙽со радма плачете и҅ рꙑдаѥ҅те о҅ съмрьти моѥ҆и҆· не можете мене поѧ҆ти жива· пон҄еже бо҇҇ꙁи ваши того сътворити не могѫтъ· камень҆ѥ҆ беꙁдоуш꙽но и҅ коумириѥ҅ сѫште· ѧ҅же диꙗ҅волъ на прѣль҆сть҆ и҅ пагоубѫ чловѣкомъ сътвори· нъ а҅ште хоштете мꙙ жива поѧ҅ти· молите стран꙽нааго того чловѣка ѥ҅гоже то биѥ҅те и҅ о҄укарѣѥ҅те·

[1197] и҅ вѣроуи҅те въ того ѥ҅гоже тъ проповѣдаатъ б꙯а· моштънъ бо ѥ҅стъ въставити мꙙ҅ и҅ꙁ гроба· мѫжа того молитвоѭ҄· и҅ тѣмъ и҅мъ вь҆ сь҆нѣ глаголаномъ· въꙁ꙽бънѫста и҅ съповѣдаста дроугъ дроугоу сь҆на того видѣниѥ҆· съгласноѥ҆ рѣчи ѥ҅ю҄· дь҆ни же бꙑвшоу вь҆лѣꙁоста вь градъ· и҅ сьповѣдаста срь҆добол҄и свое҆и҆·

[1198] ꙗ҆же видѣста въ ношти· о҅ни же весело прии҅мше слово начꙙшꙙ и҅скати ст꙯ааго е҅п꙯па· и҅ о҅брѣтъше ѥ҅го въ пештерѣ· и҅деже бѣа҅ше молꙙ сꙙ· припадошꙙ к н҄емоу глагол҄ѫште· Молимъ ти сꙙ даждъ намъ сн꙯а нашего· о҅нъ же рече к н҄и мъ како могѫ то сътворити грѣшънъ чловѣкъ сꙑ· нъ а҅ште о҄убо вѣроуѥте въ б꙯а мноѭ҄ проповѣдаѥ҅мааго· то тъ вамь҆ сн꙯а ваше мрь҆твааго вьскрѣситъ· ти же глаголашꙙ ѥ҅моу· да пои҅мемъ сн꙯а нашего жива· и҅ ѥ҅же а҅ште речешеши сътворимъ· ст꙯ꙑ же е҅п꙯пъ шъдъ коуп꙽но·

[1199] съ порѣбоѭ҄ ст꙯ител҄ьстѣи слоужьбѣ· носꙙште и҅ ꙗ҅же на ст꙯оѥ кръштень҆ѥ потрѣбь҆наꙗ· на гробъ придошꙙ· и҅ о҅тъваливъше камꙑ· вь҆лѣꙁошꙙ въ гробъ· идеже бѣа҅ше о҄умь҆рꙑи҆ сн꙯ъ и҅хъ· и҅ прѣкрь҆стивъ с꙯тꙑи҆ е҅п꙯пъ и҅ въꙁдъхнѫвъ· рѫкѫ положи на мрь҆твьци· молитвѫ сътворивъ животворивааго крь҆штень҆ꙗ е҅ухиѧ҆· надъ тѣломъ ѥ҅го· а҅кꙑ надъ живомъ· полиꙗ свꙙштеноѭ҄ водоѭ҄ тѣло· сътворивъ приꙁъвань҆ѥ ст꙯ꙑѧ҆ трои҅цꙙ· и҅ а҅бь҆ѥ҆ въскрь҆се мрьтвь҆ць·

[1200] ѥ҅гоже видѣв꙽ше того родител҄е· къ колѣнома припадошꙙ ст꙯ааго василеа҆· молꙙште сꙙ ꙗ҅коже и҅ самꙑ крь҆стити· ѧ҅же а҅биѥ по о҅глашении҆ съподоби ст꙯ааго крь҆штень҆ꙗ· и҅ бесъмрьтънꙑи҆хъ причꙙстити сꙙ таи҅нахъ· и҅ въꙁвративъше сꙙ въ домъ· радовашꙙ сꙙ вь҆сѣмъ домомъ вѣровав꙽ше гв꙯и· диꙗ҅волъ же видꙙ себе поуста по малоу бꙑваѭ҄шта· побѣжденъ ст꙯ааго пришь҆ствиѥ҅мъ· о҅тъ н҄его прѣльштенъи҅мъ жидовомъ стрѣлѫ въложи· ꙗ҅коже раꙁгнѣвити е҅линꙑ· и҅ на о҄убои҆ ст꙯ааго дръꙁнѫти· и҅ пришъд꙽ше въ пештерѫ и҅деже житиѥ҆ и҅мѣа҅ше ст꙯ꙑи҆ е҅п꙯пъ·

[1201] и о҅брѣтъше ѥ҅го и҅ повръꙁъше и҆ ꙁа ноꙁѣ· влачаа҅хѫ и҆ по гостинь҆цоу градъноуо҄умоу· пришъдъше же на то мѣсто· и҅деже нꙑнꙗ крь҆сть҆ꙗ҅ни стлъпъ поставишꙙ· животворꙙштии кръстъ и҅мѫштъ на себѣ· самъ тъ ст꙯ꙑи е҅п꙯пъ о҅тъдастъ дш꙯ѫ· тѣло же влѣк꙽ше вь҆нѣ вратъ слꙑшꙙштии҅хъ сꙙ· и҅е҅ра· и҅ꙁвлѣк꙽ше· повръгошꙙ псомъ на ꙗ҅дь· Лежꙙштоу же ѥ҅моу на многꙑ д꙽ни· промꙑсломъ бж꙯иѥ҅мъ· не о҅ставьꙗ҅ѭ҄штии҅мъ и҅ по съмрь҆ти ст꙯ааго ѥ҅го тѣла· влъкъ ноштиѭ҄ присѣдѣа҅ше о҄у тѣла на съблюдень҆ѥ ѥ҅мꙋ·

[1202] ꙁвѣꙁдѣ свѣть҆лѣ сиꙗ҅ѭ҄шти на мѣстѣ томъ и҅деже лежаа҅ше· дь҆нь҆ѭ҄ же о҅рь҆лоу тожде съконь҆чаваѭштоу дѣло· тъгда и҅же тѣмъ прѣст꙯ꙑмъ мѫжемъ х꙯сови вѣровавъшии҆· належꙙштааго ради страха· о҅тъ множь҆ства е҅линъ· погребошꙙ ноштиѭ҄ ст꙯оѥ ѥ҅го тѣло·

[1203] вь҆нѣ стѣнъ на ꙁападъ града· блиꙁъ тоѧ жде стѣнꙑ· мѣсꙙца мартиꙗ въ ꙁ꙯ дьнь҆· слав꙽но памꙙть҆ ѥ҅моу творꙙште· въ славѫ б꙯оу вь҆седръжителю а҅мин꙽·

[1204] ҅Ѥдинъ же нѣкꙑи҆ ст꙯ꙑи҅мъ мѫченикомъ василее҅мъ бꙑвꙑи҆· по сь҆конь҆чании҆ ѥ҅го прѣшь҆дъ· въ е҅лиспонъскꙑѧ странꙑ· о҅брѣте тоу дроугꙑѧ҆ е҅п꙯пꙑ поуштенꙑѧ тъгда ст꙯ꙑи҅мъ е҅пискоупомъ· на тожде вѣрꙑ дѣло· сьповѣда и҅мъ вь҆са бꙑвъшаꙗ҆·

[1205] о҅ни же слꙑшавъше то и҅ прилеж꙽но прославивъше б꙯а· и҅м꙽же съ о҄усрь҆диѥ҅мъ приѧти ст꙯оуо҄умоу василеоу мѫчень҆ꙗ вѣнь҆ць· и҅сповѣдань҆ѥ҅мъ о҅ хс꙯ѣ· и҅ сь҆вѣштавъше сꙙ· мѣн҄ѫ же· е҅уг҄ении҆· а҅гаѳодор꙽·

[1206] е҅л꙽пидии҆· прѣподобнии҆ еп꙯пи· прѣи҅дошꙙ въ тъ херсонь҆скꙑи҆ градъ· о҄учꙙште правовѣр꙽но вь҆слѣдъствоуѭ҄ште ст꙯оуо҄умоу василео҄у· и҅ прилагааше сꙙ число вѣроуѭ҄штии҅хъ по вь҆сꙙ дьни· и҅сконьнꙑи же вѣрь҆нꙑи҅хъ родоу· ꙁълодѣи ꙁавидꙙ диꙗ҅волъ· и҅ на тꙑѧ҆ въплъчи· вѣроуѭ҄штꙙ ѥ҅моу жидовꙑ и҅ е҅линꙑ· и҅ съвꙙꙁавъше ст꙯ꙑѧ҆ мѫжꙙ· е҅уг҄ень҆ꙗ·

[1207] а҅гаѳодора е҅лпидиꙗ· жъꙁлиѥ҅мъ и҅ камениѥ҅мъ влачꙙште побишꙙ· и҅ мрьтвꙑи҅ми вратꙑ и҅ꙁвлѣк꙽ше тѣлеса ст꙯ꙑи҅хъ· повръгошꙙ на въсточь҆нꙑи҅хъ странахъ· ꙗ҅коже и҅ꙁѣденомъ бꙑти и҅мъ о҅тъ пь҆съ·

[1208] ръвь҆ностиѭ҄ же спась҆нааго крь҆штень҆ꙗ҆· крь҆стиꙗ҅ни принесъше погребошꙙ ст꙯аа тѣлеса и҅хъ· мѣсꙙца дек҄ꙙбра въ ѕ꙯ дь҆нь҆· памꙙть҆ и҅мъ творꙙште въ славѫ б꙯а вь҆седръжителꙗ· По мноꙁѣ же врѣмени·

[1209] посъланъ бꙑстъ о҅тъ и҅е҅роусалима е҅п꙯пъ· тамо· е҅ѳерии҆ и҅менемъ· и҅же въ кораби сꙑ· приходъ ѥ҅го въ нареченꙑи҆ градъ· сѫпротивномъ вѣтромъ ѧ҅тъ· привръженъ бꙑстъ въ о҅стровъ нарицаѥмꙑи҆ а҅лсосъ· въ странахъ рѣкꙑ дь҆напра· и҅ раꙁболѣвъ сꙙ ѧ҅ꙁеѭ҄ лютоѭ҄· хотꙙ жить҆ѥ о҅ставити· помоли сꙙ господеви глагол҄ꙙ· г꙯и бж꙯е мои недостои҅на мꙙ сѫшта съподоби поставити е҅п꙯па· не моꙁи мене о҅ставити бес памꙙти въ херсонь҆стѣ градѣ· и҅ томоу о҄умъръшоу· о҄у гроба ѥ҅го вѣр꙽нии҆ стлъпъ поставишꙙ великъ· нъ и҅ дрѣвеса въꙁдрастошꙙ· вьꙁвѣштаѭ҄шта и҅ꙁдалече гробъ ѥ҅го· По м꙽ноꙁѣ же врѣмени минѫвъшоу гон҄ению҄ о҅тъ беꙁаконънꙑи҅хъ на крь҆стиꙗ҅нꙑ· поставишꙙ римь҆ꙗ҅не цр꙯ѣ и҅менемь҆ костантина· ѥ҅гоже бж꙯иѥ҆ просвѣштень҆ѥ· на дивънꙑи ѥ҅го приведе кръстиꙗ҅нъскꙑи҆ свѣтъ· и҅ ꙁаповѣдь҆ поусти ꙗ҅коже не и҅сповѣдаѭ҄штоуо҄умоу о҅ц꙯а и҅ сн꙯а и҅ ст꙯ааго дх꙯а· ꙁьлѣ ꙁълоу жиꙁнь погоубити· и҅ домоу ѥ҅го въ раꙁграбь҆ѥ҅нь҆ѥ бꙑти· тѣмь҆ тако богочь҆стивѣ и҅споуштеномъ· о҅ ставьѥ҅нии крь҆стиꙗ҅н꙽стѣ гон҄ении҆· о҄увѣдѣвшемъ вѣрь҆нꙑмъ херсонꙗнемъ· таковоѥ повелѣнь҆ѥ богочьстивааго цр꙯ѣ· посълашꙙ к н҄емоу сълꙑ· ꙗ҅коже дати и҅мъ е҅п꙯пъ· повѣдавъше ѥ҅моу вь҆са ꙗ҅же о҅ ст꙯ꙑи҅хъ о҅ц꙯ихъ·

[1210] бꙑвъша꙽ чоудотвориꙗ҆· ꙗ҆же и҅ ꙁѣло слꙑшавъ о҅ть҆ н҄ихъ цр꙯ь о҅брадова сꙙ· и҅ дастъ и҅мъ е҅п꙯па и҅менемь҆ капитона· давъ ѥ҅моу вои҅нъ вѣрь҆нъ мѫжъ· числомъ пꙙть҆ сьтъ· с н҄имиже пришъдъ а҅р꙽хие҅п꙯пъ въ херсонь҆скъ градъ· въ пладьньѥ҆ промꙑсломъ бж꙯иѥ҅мъ· хотꙙштии҅мъ чловѣчь҆скꙑи҆ родъ сьпасти· вь҆сѣмъ вь҆нѣ града о҅брѣтъшемъ сꙙ· приѧ҅шꙙ ѥ҅го крь҆стиꙗ҅ни съ многоѭ҄ радостиѭ҄· о҄уи҅мъше коуп꙽но с н҄имъ и҅ съ сѫштии҅ми ѥ҅моу· о҄уѧ҅шꙙ градънꙑѧ стѣнꙑ· потом же о҄увѣдѣвъше херсон҄ѣне бꙑвъшаꙗ҆ събърашꙙ сꙙ· и҅ пришъдъше къ стѣнѣ· слꙑшаа҅хѫ бесѣдоуѭ҄шта к н҄имъ·

[1211] е҅п꙯па сице· а҅ꙁъ чꙙда на пагоубѫ вашѫ нѣсмъ приш꙽лъ· нъ паче да вѣроѭ҄ г꙯а нашего їу꙯ х꙯а· сп꙯сньѥ҆ полоучите· прошъдъшоу же междоу о҅бои҅ми мироу· вь҆лѣꙁошꙙ вьси людь҆ѥ въ градъ· ҅И на о҄утрь҆ꙗ҆ съшедъшемъ сꙙ вь҆сѣмъ· начꙙ҅ е҅п꙯пъ о҄учити ѧ вѣрѣ крь҆стьꙗ҅нь҆стѣ·

[1212] ꙗ҅коже и҅ прѣжде ѥ҅го бꙑвъшии е҅п꙯пи и҅ мѫченици· о҅ни же о҅тъвѣштавъше ѥ҅моу рѣшꙙ· подобь҆на прѣжде бꙑвъшии҅хъ а҅ѳинеи҆· о҅тъвѣштавъшии҅хъ къ а҅по҇лоу павь҆лоу· дивь҆наꙗ бо нѣкаꙗ въносиши въ слоухꙑ нашꙙ· рѣшꙙ к н҄емоу· и҅мамꙑ двѣ пешти·

[1213] на творень҆ѥ вароу горꙙшти присно на ꙁъдань҆ѥ трѣбь҆никоу нашемоу· помоли о҄убо ѥ҅гоже ч꙽теши б꙯а и҅ в꙽лѣꙁи вь҆ н҄и горѫштема и҅ма· и҅ а҅ште и҅ꙁлѣꙁеши и҅ꙁ꙽ о҅гнꙗ беꙁъ врѣда· вѣроуѥ҅мъ о҅тъ тебе проповѣдаѥ҅моуо҄умоу бо꙯у· е҅п꙯пъ же рече· въ и҅мꙙ їу꙯ х꙯са б꙯а моего сътворѫ то· и҅ б꙯ъ по повелѣнию҄ вашемоу сътворитъ то· нъ како вꙑ хоштѫ вѣрѫ ѧ҅ти ꙗ҅ко вѣроуѥ҅те·

[1214] нъ а҅ште хоштете дадите чꙙда ваша· да сꙙ прѣдадꙙтъ вои҅номъ· да аште не начнете вѣровати хс꙯овѣ вѣрѣ· да сꙙ въвръгѫтъ вь҆ пешть҆· и҅ годѣ бꙑст꙽ вь҆сѣмъ слово то· пристѫпивъ же е҅п꙯пъ къ е҅д꙽нои҆ пешти горѫштии҆· помоливъ сꙙ и҅ прѣкръстивъ себе и҅ пешть҆· вь҆ н҄ѫже хотѣаше вь҆лѣсти· диꙗкоу рекшоу вьнь҆мѣмь҆· вьлѣꙁе вь҆ пешть горѫштѫѭ҄·

[1215] и҅ сътворивъ часъ велии҆· въсꙑпавъ въ лоно своѥ҆ о҅тъ ѫ҅глии҆· и҅ꙁлѣꙁе силоѭ҄ ст꙯ааго дх꙯а· беꙁ врѣда и҅ цѣлъ· и҆ въ о҄ужасти бꙑвъше велицѣ· падошꙙ ници на ꙁеми· величаѭ҄ште б꙯а кръстиꙗ҅нь҆ска·

[1216] просꙙште о҅тъ н҄его сь҆подобь҆ѥ҅нь҆ꙗ҆· ст꙯ꙑѧ вѣрꙑ крь҆стиꙗ҅нь҆скꙑ· Тѣм꙽же вѣрнии бечислъ҆ноѭ҄ радость҆ѭ҄ о҅бь҆ѧ҅ти· молꙗа҅хѫ множити сꙙ с н҄ими крь҆стиꙗ҅ньскоуоумоу и҅справьѥ҅нию҄· сам же ст꙯ꙑи е҅п꙯пъ·

[1217] и҅ностань҆ о҅глашаѧ҆ мѫжꙙ съ женами и҅ дѣтьми· молꙗа҅ше нелицемѣрь҆нѣ пристѫпити къ х꙯сови· и҅ сътворивъ съжеженааго мѣла· и҅ꙁ н҄егоже самъ беꙁ врѣда съхран҄енъ бꙑ кѫпѣль҆· тоу кръштааше вь҆сꙙ· и҅мже кръстиꙗ҅ни и҅ о҅ц꙯и бꙑшꙙ· града того вѣрь҆нии҆· и и҅же съ самѣмъ тѣмъ ст꙯ꙑмъ е҅пискоупомъ пришъдъшии҆ вои҅ни· и҅ весел҄ѣа҅хѫ сꙙ вь҆сѣмъ домомъ· прилежꙙште молитвѣ и҅ причꙙштании ст꙯ааго тѣла· и҅ кръви г꙯а нашего їс꙯ хс꙯а· по вь҆сꙙ дьни пририштѫште· къ доуховь҆ноуо҄умоу ст꙯ааго е҅п꙯па о҄учень҆ю҄· сътворишꙙ же блиꙁъ тоѧ҆ кѫпѣли· цр꙯къве ст꙯ааго и҅ връховь҆нꙗа҅го апо҇ла петра· вь҆ꙁвѣсти же ст꙯ꙑи е҅п꙯пъ богочьстивоуо҄умоу цр꙯ю костань҆тиноу· о҅тъ б꙯а бꙑвъшеѥ҅ чоудотворьѥ· о҅ бꙑвъшии҅хъ прѣжде ѥ҅го и при н҄емъ въ херсонь҆стѣ градѣ· ҅И прии҅мъ б꙯олюбивꙑи҆ цр꙯ь донесъшꙙѧ҆ кн҄игꙑ· самомоу сѫштоу коуп꙽но съ ст꙯ꙑи҅мъ съборомъ· вь҆ никаѥо҅нь҆стѣѣмъ градѣ вуфиниѧ· на х꙯оборь҆ца а҅риꙗ҆· благодаривъ б꙯а· вь҆ꙁвѣсти же и҅ къ ст꙯оуо҄умоу събороу ·т꙯їи· о҅ц꙯ъ· ꙗ҅же о҅тъ б꙯а вь҆ хер꙽сонь҆стѣѣмь҆ градѣ· вь҆ лѣтѣхъ ѥ҅го чоудеса сътворивъшаа҅ сꙙ· По прошению҄ же ст꙯ааго того е҅п꙯па· посланъ бꙑ жити въи҅нѫ въ херсонь҆стѣ градѣ· ѳеѡ҄на пꙙти сътъ вои҅нъ старѣи҅шина· коупно съ ст꙯ꙑимъ капитономъ пришъдꙑи тамо· тѣмъ о҅тълѫчи жити въсточь҆нѫѭ҄ странѫ града· да того радма и҅ нарече сꙙ херсонꙗнемъ· стоуждии҆ ѳеѡ҄нин҄ь родъ· сътворивъше же съборъ вь҆си коупно о҅тидошꙙ· о҅тъ риг҄еѡ҄на нарицаѥ҅мꙑи҆ малꙑи҆ тръгъ· до глагол҄емааго парѳенеѡ҄на· и҅же съ е҅п꙯помъ и҅ ѳео҅ноѭ҄ жити· Тѣмже дожи и҆ до дь҆несь҆· приближаѭ҄шта сꙙ· о҅тъ прь҆вааго а҅по҇ла и҅ врьховь҆нꙗаго петра· ѳеѡ҄нина нарицаѭ҄тъ сꙙ· се чъсть҆наа брать҆ѥ слѣдъ и҅ о҅уи҅штень҆ѥ сь҆пасеньꙗ҆· вь҆сѣхъ сп꙯съ хс꙯ъ б꙯ъ нашъ· о҅стави намъ ст꙯ꙑи҅хъ мѫченикъ и҅ а҅р꙽хие҅п꙯пъ нашихъ житиѥ· что бо въ словесехъ о҄учител҄ънꙑи҅хъ о҅ставишꙙ· коѥ҅го же ли дѣла не о҅бавишꙙ подъ и҅гомъ· по ꙁаповѣдемъ бж꙯иꙗ҅мъ житиѥ҆ прѣпроводивъшꙙ· воѥвавъше на доушепагоубь҆нꙑѧ҆ коумирꙙ· цѣль҆бь҆нѫѭ҄ и҅ житию҄ о҄успѣшь҆нѫѭ҄ памꙙть҆ о҅ставишꙙ· паче бо почь҆тъше мирънꙑѧ славꙑ мь҆чьта· небесноѥ любꙙтъ вѣчноѥ житиѥ҆· и҅ цѣлꙑваѭ҄тъ· не тъчь҆ѭ҄ въ житии своѥ҅мъ·

[1218] нъ и҅ по съмрь҆ти съмрь҆ть о҄умрьтвивъше присвоѥ҅нии҅мъ ѥ҅же къ б꙯оу· масло грѣшниче прѣꙁьрѣвъше· тѣлесъ свои҅хъ о҅свꙙштень҆ѥ҆· миловати пририштѫштии҅хъ к н҄имъ не о҅ть҆мештѫтъ сꙙ· ст꙯ѫѭ҄ бо трои҅цѫ право и҅сповѣдавъшии҆· и҅ тѫ доблѣи҅шии҅мъ право и҅сповѣдовати прѣдавъши· присвоѥ҅нии҅мъ ѥ҅же к н҄имъ пририштѫштии҆· небеснꙑѧ гражданꙑ творꙙтъ· сами сь҆ а҅гг҄елꙑ житиѥ и҅мѫште· да прѣславьнъ нꙑнꙗ херсонь҆скꙑи҆ градъ бꙑстъ· въ багъра мѣсто и҅ чрь҆вь҆ѥни· ст꙯ꙑи҅хъ о҅ц꙯ъ и҅ а҅р꙽хие҅п꙯пъ кръвь҆ѭ҄ о҄украсивъ сꙙ· сꙑнꙑ притворивъ о҅боѭ҄доу несѣкомааго камꙑка· на е҅ретикꙑ и҅ на рать҆нꙑѧ҆· ст꙯ꙑи҅хъ о҅ц꙯ъ ковь҆чегꙑ· стражꙙ крѣпꙑ на вь҆сꙙ сѫпротивь҆нꙑѧ и҅ мꙑтꙑѧ҆· нъ и҅ бѣсовь҆скꙑѧ҆ пль҆кꙑ· х꙯сомъ дѣи҅ствомъ врѣждаѭ҄тъ·

[1219] к н҄имже вь҆пиѭ҄ште молимъ сꙙ· небебеснааго цѣсарьства сь҆причꙙстьници и҅мъ бꙑти· благодѣть҆ѭ҄ и҅ чловѣколюбии҅мъ х꙯са б꙯а нашего· ѥ҅моуже слава и҅ дръжава въ бесконьчь҆нꙑѧ҆ вѣкꙑ вѣкомь҆ ⁘

[1220]  житиѥ҆ и҅ дѣаниѥ прѣподобь҆наа҅го а҅нина ⁘ Пришъдъ любь҆ꙁнѣ· къ просвѣштению твоѥ҅го роꙁмꙑшлꙗꙗ҆· ѡ҄ б꙯олюб꙽че· просиꙗ҅вшии҅хъ подвигомъ· положихъ скоростиѭ҄ съконь҆чати· г꙯оу повелѣваѭ҄штоу· о҅ть҆тъ҆ тебе ми вь҆ꙁвѣштенаꙗ·

[1221] коуп꙽но бо ѥ҅же и҅ приѧ҅ти ми· о҅тъ тебе раꙁоумно написанаꙗ҆· и҅ о҅кꙑ о҅тъ съ҆на въꙁбоуждаѭ҄шта мꙙ· съчинити и҅ писань҆ю҄ прѣдати· ꙗ҅же о҅тъ чловѣка бж꙯иꙗ҆ а҅нина· боꙗ҅ꙁнь҆ѭ҄ многоѭ҄ о҄уѧ҅тъ· не о҅блѣнихъ сꙙ начꙙти· нареченаа҅го съчин҄ень҆ꙗ·

[1222] ꙗ҅вивъшеѥ бо сꙙ твоѥ҅моу расѫждень҆ю҄ доброѥ҆· дѣло можетъ бꙑти· добро творꙙ въ и҅стинѫ· и҅штѫштии҅мъ благꙑи҅хъ· не бо ни простꙑи҅хъ ѥ҅стъ потрѣба· съповѣдании҅мъ и҅ дѣлесꙑ· въ блаꙁѣ съконь҆чавъшии҅хъ сꙙ поо҄учати· ҅Обꙑкла бо сѫт꙽ почитаньꙗ҆· и҅ чꙙстаꙗ благꙑи҅хъ съповѣдань҆ꙗ·

[1223] силѫ притварѣти ѥ҅ште наи҅паче· и҅ подвиꙁати творꙙштии҅мъ ѧ҆· ставьꙗ҅ти же и҅ не дати и҅мъ· подвига о҅тъ свои҅хъ о҅бꙑчаи҆· и҅ ꙁълаꙗ дѣлаѭ҄штимъ· ꙗ҅коже бо бесѣдꙑ ꙁълꙑ гоубꙙтъ о҅бꙑчаѧ благꙑ· тако и҅ бесѣдꙑ благꙑ· о҄устраꙗ҅ѭ҄тъ сь҆вѣсти послоушаѭ҄штии҅хъ· красꙙште· и҅ о҄утврь҆ждаѭ҄т꙽ и҅мъ дш꙯ꙙ· Да о҄убо ни твоꙗ свꙙтость҆· вь҆соуѥ҆ въсхотѣ о҅тъ насъ писань҆ю҄ прѣдати· памꙙти и҅же въ ст꙯ꙑхъ а҅нина· и҅справь҆ѥ҅ни· и҅ пакꙑ мꙑ· бе ꙁастѫпь҆ѥ҅ниꙗ бж꙯иѧ благодѣти· то сътворити въꙁмогли бꙑхомъ· вь҆сѣ бо дѣи҅ствоуѧ҆ и҆ въ вь҆сѣхъ хс꙯ъ ѥ҅стъ·

[1224] беꙁ н҄егоже ничтоже движетъ сꙙ благꙑи҅хъ· вь҆ сь҆вѣсти творꙙштии҅хъ ꙗ҆· годѣ же ми ꙁѣло бꙑстъ прошень҆ѥ҆ твоѥ҆· и҅ побѣждень҆ѥ҆ и҅ похоул҄ень҆ѥ҆· ꙗ҅коже се себѣ въ правь҆дѫ нанесохъ· ꙗ҅коже не прѣжде самъ о҄устръмь сꙙ на то· донелиже о҅тъ тебе начꙙтъкъ приѧ҅хъ· мол꙽боѭ҄ твоѥ҅ѭ҄ ꙗ҅же к намъ· и҅ то вь себѣ расѫдивъ· ꙗ҅коже твоѥ съвръшень҆ѥ҆· съподобитъ сꙙ блажень҆ꙗ҆· и҅ꙁвол҄ень҆ꙗ ради своѥго благааго·

[1225] Томоу же блажень҆ѥ благааго дастъ сꙙ· и҅м꙽же благаꙗ҆ приходꙙтъ· да а҅ште и҅ мноꙁѣмъ сꙙ сълоучитъ лѣнити о҅ томъ· томоу вь҆са вь҆мѣнꙙтъ сꙙ· бꙑвъшоуо҄умоу виновъноу въ начꙙлѣ· сьповѣданию҄ о҄убо ѥ҅же о҅ блаженѣмь҆ а҅нинѣ· вѣчноѥ҆ сѫште· и҅ їспльн҄ено вь҆сего блаженьꙗ҆· ѥ҅стъ сице· Въ начꙙло въꙁдраста· въ о҅блашь҆стѣмъ о҅браꙁѣ сꙑ· въ кротости и҅ въ беꙁмлъвии҆· въ сь҆мѣрении҅ же и҅ тихости нрава· видимъ бѣа҅ше прѣбꙑваѧ присно· и҅ веселие ю҄ности не движе сꙙ вь҆ н҄емъ николиже· и҅ мꙙтеж꙽ грѣховънꙑи҅хъ страстии҆· дѣи҅ствоуѭ҄штиꙗ҆ присно въ ю҄нꙑи҅хъ· и҅ тако кротъкъ бѣа҅ше и҅ сь҆мѣренъ срь҆д꙽цемъ· ꙗ҅коже дивити сꙙ вь҆сѣмъ· ꙁърꙙштии҅мъ ѥ҅го· како бес прѣда꙽нь҆ꙗ҆ не о҅тъ о҄учень҆ꙗ҆ и҅нѣхъ· въложи въ своѭ҄ дш꙯ѫ· вь҆сѫ ꙗ҅коже решти кротость҆· о҅ томь҆ бо лѣпо ѥ҅стъ глаголати· ѥ҅же ѡ҄ мѡ҄ӱсии҆ писаноѥ҆· ꙗ҅ко кротъкъ бѣа҅ше паче вь҆сѣхъ чловѣкъ· и҅же подъ небесемъ· и҅ ѥ҅же о҅тъ б꙯а реченоѥ҆· на кого приꙁь҆рѫ нъ на кротъкааго и҅ млъчаливааго и҅ трепештѫштааго мои҅хъ словесъ·

[1226] тъ бо даръ ꙗ҅коже въ и҅стинѫ благъ· богови приноситъ сꙙ о҅тъ свободънꙑѧ дш꙯ꙙ· нѣстъ добротꙑ лѣпѣи҅шꙙ того· въ всѣхъ дх꙯овънꙑи҅хъ и҅с꙽правьѥ҅нии҅хъ· ꙗ҅коже бо паче вь҆сѣхъ стоудь҆нꙑи҅х꙽ дѣлъ· величань҆ꙗ гноушаатъ сꙙ б꙯ъ· тако паче вь҆сего благааго житиꙗ҅· о҄угодно б꙯ви кротость҆·

[1227] пон҄еже и҅ неправь҆днꙑи҆ кнꙙꙁь҆· величань҆ꙗ҆ ради о҅ъпаде· чина небеснꙑи҅хъ силъ· ненависть҆нъ б꙯ви плодъ въꙁгръдѣнь҆ꙗ҆· и҅м꙽же и҅ въскорѣ и҅мат꙽ падень҆ѥ҆ ѥ҅же на пагоубѫ· Писано бо ѥ҅стъ мрьꙁость҆ гв꙯и вь҆сь҆ величавꙑи҆· и҅ того радма въ врѣмꙙ строꙗ г꙯ь нашъ вь҆сѫ о҅бави кротость҆· да побѣдит꙽ и҅ о҅сѫдитъ сь҆мѣрении҅мъ свои҅мъ вь҆ꙁнесень҆ѥ҆·

[1228] ѥ҅же бѣ кнꙙꙁъ вѣка сего вражь҆скꙑ въсхꙑтилъ себѣ· красна о҄убо и҅ прѣдобра проо҅браꙁовань҆ꙗ҆· любꙙштааго троудъ ст꙯ааго сего· о҄угаждаѭ҄шта꙽го бв꙯и кротостиѭ҄· начь҆нъшаа҅го пѫть҆ правь҆дꙑ·

[1229] По тѣлоу же хоудъ бѣа҅ше въꙁдрастомъ· паче многꙑи҅хъ· расмаштраѭ҄ бо· не о҅ставити ми того бесомꙙновень҆ꙗ҆· е҅уаг꙽г҄елии҅ско бо писань҆ѥ҆ глагол҄етъ· мала бꙑвъша ꙁак꙽хеа҆ по въꙁдрастоу· а҅ и҅ ꙗ҅вь҆ꙗ҆ѧ҆ величь҆ство вол҄ꙙ· старѣи҅шинꙑ и҅ꙁꙙштъничъска· да колицѣмъ паче подобаа҅ше и҅ мьнѣ·

[1230] ꙗ҅вити въ съповѣдании томь҆· само то не стоуждемоу сѫштоу· съписании дх꙯овънꙑи҅ми двіжемоу решти· обраꙁа въꙁдрастъ· о҅тъ н҄ихъ и҅меноуѥмааго· речетъ кто любо тънъчаѥ видꙙ·

[1231] а҅бьѥ҆ томоу иꙁвѣштаноу бꙑти· ѥ҅гда величиѥ҆ силꙑ бж꙯иѧ а҅вѣ хоштетъ бꙑти· ꙗ҅ко не вь҆ величъствѣ тѣлесъ· и҅ли въ въꙁдрастѣ тѣлесъ лишенꙑи҅х꙽·

[1232] въсѣлꙗѥ҅тъ сꙙ бж꙯иꙗ благодѣть҆· нъ въ дш꙯ꙙ въдвараѥ҅тъ сꙙ· любьвиѭ҄ приближаѭ҄штии҅хъ сꙙ ѥ҅мъ· не бо и҅ вь великаа тѣлеса въдварати сꙙ лоучаѥ҅тъ· и҅ сь҆вѣдѣтел҄ьствоуѥ҅тъ реченоѥ҆ самоуи҅л҄емъ· не вь҆нимаи добротѣ· ни вꙑсотѣ въꙁдраста ѥ҅го· ꙗ҅ко о҄унич꙽жихъ ѥ҅го· и҅ пакꙑ· и҅ пакꙑ не благоволитъ г꙯ь въ къкъню мѫжь҆скоу· и҅ да не хвалитъ сꙙ силънꙑи҆ въ крѣпости своѥ҅и҆· ҅И дауи҅да ради реченоѥ҆· ꙗ҅ко малъ о҅ставь҆ѥ҅нъ бꙑ пасти о҅вьцꙙ· рече бо и҅ б꙯ъ о҅брѣтохъ мѫжа по срь҆дьцоу моѥ҅моу· да нѣ ничтоже див꙽но· а҅ште и҅ блаженꙑи҅ сь вь҆ꙁдрастомъ хоудъ бѣ· дш꙯еѭ҄ же велик꙽ о҅ люб꙽ви бж꙯ии҆· о҅тъ млада бо въꙁдраста кротость҆ вь҆ н҄емъ ꙗ҅ви сꙙ по реченоуо҄умоу о҄уже· ҅И бꙑвъ· е꙯ї·

[1233] лѣтъ· сиротоѭ҄ о҅тъ родител҄ь о҅ставь҆ѥ҅нъ бꙑстъ· то же полоучивъ· о҅кꙑ вешти многодѣтѣль҆нѣ ѥ҅моу съдѣланѣ· и҅ двь҆рь҆мъ о҅твръꙁъшамъ сꙙ ѥ҅мꙋ· на дѣло доуховь҆ноѥ҆· о҅тъ многа жꙙданааго ѥ҅моу·

[1234] о҅ставивъ о҅ставь҆ѥ҅наа ѥ҅моу вь҆са о҅тъ родител҄ь· ни о ѥ҅дномь҆ и҅хъ никакоже сꙙ попече· ни вь҆спꙙть҆ сꙙ въꙁврати· нъ въ поустꙑн҄ѫ течаа҅ше· и҅мꙑ въ дш꙯и о҅т꙽ г꙯а реченоѥ· ѥ҅же никтоже въꙁложивъ рѫкѫ на рало·

[1235] и҅ вь҆ꙁвративъ сꙙ вь҆спꙙть҆· о҄управь҆ѥ҅нъ бѫдетъ въ цѣсарь҆ство бж꙯иѥ҆· да тоѭ҄ сь҆вѣстиѭ҄· ꙁаповѣдемъ господьнꙗмъ самъ сꙙ въдавъ· и҅ꙁиде блаженꙑи҆ и҅ꙁ домоу о҅ц꙯а своѥ҅го· по о҅статии ѥ҅моу сироу· не о҅бративъ сꙙ вь҆спꙙть҆· и҅ли и҅мѣниѥ своѥ желаѧ҆· о҄устроити по коѥмоу лоубо о҅браꙁоу· и҅ꙁиде же паче ꙗ҅коже правꙑи пѫть҆ велитъ е҅уа҅гг҄елиѧ҆· по реченоуо҄умоу о҅тъ а҅постолъ· се вса о҅ставихомъ и҆ вь҆слѣдовахомъ тебѣ· и҅сходꙙ же и҅ꙁ домоу родител҄ь свои҅хъ· ни хлѣба вь҆ꙁꙙти въсхотѣ· понѣ вь҆ ѥ҅динъ дь҆нь довь҆лѣѭ҄штъ на пиштѫ· слꙑшалъ бо бѣа҅ше реченоѥ҆ о҅тъ г꙯а· не п꙽цѣте сꙙ о҄утрѣшь҆н҄ии҅мъ·

[1236] тѣмже ꙁади повръже вь҆сѫ печаль҆· да не брѣмене тꙙжъка носитъ по ꙁаконоу· Хотꙙ же ходити многовлънънꙑи҅мъ пѫть҆мь҆ поустꙑн҄ьнꙑи҅хъ· и҅ бꙑвъ въ ѫ҅трь҆н҄ии҆ поустꙑн҄и ст꙯ꙑи а҅нина· о҅брѣте прѣподобь҆на нѣкоѥ҅го въ манастꙑри живѫшта· и҅же и памꙙти благꙑ достои҅нъ ѥ҅стъ· каи҅ю҄на и҅менемь҆· живѫшта въꙁдръжании҅мъ великомъ и҅ ништетоѭ҄· тъчь҆ѭ҄ бв꙯и· и҅ вь҆лѣꙁъ к н҄емоу ничсоже не о҅брѣте· нъ тъчь҆ѭ҄ вь҆ н҄емже ѥ҅моу бѣа҅ше тѣло о҅дѣно· о҄угодно же си роꙁмꙑсливъ о҅ житии҆ ст꙯аа҅го· и҅ о҅ и҅ночь҆ствѣ· молитвѫ к н҄емꙋ сътвори· приѧ҅тоу бꙑти о҅ть҆ н҄его· о҅нъ же прии҅мъ ѥ҅го о҅гласи ѥ҅го словесꙑ дх꙯овънꙑи҅ми· и҅ бѣаста о҅ба на многа лѣта тъчноѥ҆ въꙁдръжаниѥ дръжꙙшта· бѣа҅ше же ѥ҅гда а҅лчъбоѭ҄ многоѭ҄ себе соушаста· и҅ бѣа҅ше пакꙑ ѥ҅гда лишении҅мъ хлѣба· многꙑ дьни беꙁъ ꙗ҅ди прѣбꙑваста ꙗ҅коже въ поустꙑн҄и· многашди же вь҆сѫ а҅лчь҆бѫ м꙯ днии҆· любь҆ꙁно беꙁъ ꙗ҅ди и҅ питиꙗ прѣбꙑвааста· и҅ въ толицѣ о҄удрѫчении тѣла и҅ скѫдости и҅ꙁдрꙙдънꙑи҅хъ· а҅кꙑ на трепеꙁѣ цѣсарь҆стѣи҆ веселꙙшта сꙙ прѣбꙑваа҅ста· Водꙑ же о҄у н҄ею҄ бъх꙽ма не бѣа҅ше· нъ о҅тъ рѣкꙑ е҅фрата ношаа҅ста· сѫштоу о҅ть҆ н҄ею҄ вь҆ дал҄ꙙ пꙙти или четꙑрь пьпь҆риштъ· ѥ҅д꙽ноѭ҄ на многꙑ дь҆ни· ꙗ҅ко не в꙽сегда и҅ма того трѣбовати· по малоу бо пиꙗ҅ста противѫ хоудѣи пишти своѥ҅и҆· По мноꙁѣхъ же лѣтѣхъ прѣбꙑвань҆ꙗ и҅ма въкоупѣ· и҅ сиꙗ҅нь҆ꙗ въ житии҆· по бол҄ьшеѥ въꙁдръжаниѥ҅ ѧ҅ сꙙ блаженꙑи а҅нина҆· прѣвъсходꙙштеѥ своѥ҅го о҄учителꙗ· а҅лчьбѣ и҅ многоу пѣтию҄ непрѣстан꙽ноуо҄умоу· въдавъ себе и҅ о҅бноштъноуо҄умоу стоꙗ҅꙽нь҆ю҄· и҅ все просто решти ѥ҅же о҅ боꙁѣ проходꙙ съвръшень҆ѥ҆· Та вса видꙙ о҄учител҄ь· и҅ о҄увѣдѣвъ ꙗ҅коже вь҆сь҆ дх꙯овь҆нъ ѥ҅стъ· и҅ дь҆нь҆ ꙗ҅че дь҆нь҆· на вꙑсотѫ растетъ чꙙстꙑимъ течениѥ҅мъ о҅правь҆даниꙗ· о҅тити помꙑсли· ѥ҅дного ѥ҅го о҅ставити мѫжаѭ҄шта сꙙ· и҅ крѣпꙙшта въ благꙑѧ҆ дѣтѣли подвиꙁѣхъ· помꙑсливъ ꙗ҅ко ни о҅тъ таковааго дх꙯овь҆нааго ю҅ношꙙ· о҅кꙑ о҅тъ о҄ученика подобаатъ слоуж꙽бѫ прии҅мати· ни о҅номоу пакꙑ сътрь҆пѣти о҅ть҆ н҄его ꙗ҅коже о҅тъ о҄учителꙗ слоужь҆бѫ прии҅мати· и҅ достоитъ мѣсто ѥ҅моу подати· о҅ себѣ прѣбꙑвати· ꙗ҅ко да бѫдетъ·

[1237] и҅ самомоу беꙁ врѣда съблюсти сꙙ· не слоугоуѥ҅моу о҅тъ бꙑвъшааго бол҄ьша благꙑи҅ми дѣлꙑ· и҅ ю҅нꙑи съхранитъ сꙙ бе ꙁапꙙтиꙗ҆· и҅ како же о҅ть н҄его прѣданꙑи҅х꙽ ѥ҅моу· б꙯олюбивꙑи҅хъ дѣлъ ставь҆ꙗ҅ѧ҆· нъ подвига ѥ҅мо҄у ни ѥ҅динъ о҅тъ ꙁвѣрии ставь҆ꙗ҅ше ни ѥ҅д꙽ного·

[1238] Вь҆ днехъ же тѣхъ начꙙшꙙ странниї приходити къ о҅битѣли ѥ҅го· славно бо бꙑстъ и҅мꙙ ѥ҅го чрънориꙁь҆цемъ· всѣмъ ближн҄ии҅мъ· и҅ по вь҆сꙙ дь҆ни ꙗ҅коже решти·

[1239] прихождаахѫ мноꙁи к н҄емоу· и҅ поль҆ꙁѫ прии҅маахѫ· о҅ть҆ н҄ихъже видѣахѫ ѥ҅го· въ въꙁдръжаниї· и҅ а҅лчъбѣ· и҅ сь҆мѣрении велицѣ прѣбꙑваѭ҄шта· и҅ ꙗ҅же слꙑшаахѫ о҅тъ н҄его поо҄учень҆ꙗ· о҅тъ винꙑ же тоѧ ноудимъ бѣа҅ше прочеѥ҆ жити въ мастꙑри своѥ҅мъ·

[1240] а҅ к томоу не ристати въ поустꙑн҄ѫ· нъ врачевати приходꙙштꙙѧ к꙽ н҄емоу· братиѭ҄ и҅ странънꙑѧ҆· да не и҅штѫште ѥ҅го и҅ не о҅брѣтаѭ҄ште· о҅скрь҆бꙙтъ и҅ о҅печалꙙтъ сꙙ не полоучивъше ѥ҅го· самъ же о҅тъштетитъ сꙙ не и҅цѣливъ· въсприи҅мшꙙѧ҆ ѥ҅го ради толикъ троудъ· о҅тътолѣ о҄убо хранꙗаше сꙙ не о҅ставь҆ꙗ҅ти манастꙑрѣ· и҅ ходити на и҅но мѣсто· нъ о҅жидати и цѣлити приходꙙштꙙѧ҆ к н҄емоу· всѣмъ тъштаниїмъ и҅ страхомъ бж꙯иѥ҅мъ· Нъ пон҄еже скѫдо бѣа҅ше водꙑ и҅деже живѣа҅ше· наи҅паче же никакоже бѣа҅ше водꙑ питиѧѧ· и҅ стран꙽ниї множаа҅хѫ сꙙ к н҄емоу· добрꙑѧ ради вон҄ꙙ и҅мени ѥ҅го· сътвори паницѫ ꙁѣло малѫ·

[1241] на прии҅маниѥ дъждь҆нꙑихъ водъ· себе рад꙽ма и҅ ништии҅хъ· и҅ли и҅ братьѧ о҅глашенꙑи҅хъ въ томъ жде манастꙑри· подобонравь҆нꙑи҅мъ житиѥ҅мъ живѫштии҅хъ· множаѭ҄штем꙽ же и҅ностань҆ ѥ҅ликоже д꙽ниї·

[1242] въи҅нѫ с н҄имъ прѣбꙑваѭ҄штиимъ· о҅тъ коѥѧжде вь҆си вꙑсокааго ради и҅ добраа҅го житиꙗ҆ ѥ҅го· не довь҆лѣа҅хѫ водꙑ раꙁвѣ на мало днии҆· и҅бо и҅чръпанѣ вь҆сеи водѣ приспѣшꙙ нѣции҆ вь҆ самъ ꙁнои҆· пришедъше на молитвѫ и҅ цѣловань҆ѥ҆ и҅ видѣнь҆ѥ ст꙯ааго· Повелѣ же нѣкомоу о҅тъ брать҆ѧ тешти къ паничици· и҅ пришед꙽шии҅мъ о҅тъ пѫти жꙙд꙽номъ сѫштемъ водѫ принести· о҅н꙽ же рече ꙗ҅ко не и҅матъ паничица водꙑ никакоже· и҅ то само о҄уи҅штаа҅ше братъ· ꙗ҅коже прѣжде малꙑ свои҅ма рѫкама самѫ тѫ о҅ставъшѫ водѫ· пришед꙽шимъ к н҄ѥмоу стран꙽нꙑи҅мъ принесъ· Правь҆дънꙑи҅ же слꙑшавъ то· и҅ вь҆ꙁдѣвъ рѫцѣ н кротцѣ и҅ тихо братоу рече· и҅ди въ и҅мꙙ гн꙯е· и҅ надѣѭ҄ сꙙ ꙗ҅коже о҅брꙙштеши водѫ· и҅ шъдъ о҅тврьꙁе двь҆ри паничицꙙ· и҅ о҅брѣте ѭ҄ исплъ҆нь҆· и҅ вьꙁдивь҆ сꙙ и҅ о҄ужасъ҆· и҅ прославивъ б꙯а· почръпъ принесе жꙙждѫштии҅мъ· повѣдаѧ и҅мъ сълоучивъшаа сꙙ чоудеса бж꙯иꙗ҆· стави же собоѭ҄ чоудо то· и о҅тътоли о҅тъ своѥ҅го троуда готовити водѫ· на питиѥ стран꙽нꙑи҅мъ· водонось противѫ своѥ҅и҆ силѣ о҄уготови· беꙁ꙽ лѣности сь҆ тихомъ лицемъ· ношаа҅ше водѫ отъ рѣкꙑ е҅фрата· на рамоу своѥ҅ю҄· и҅ пиꙗ҅хѫ приходꙙштии к н҄емꙋ·

[1243] въ ношти же то твораа҅ше· начь҆нъ носити о҅тъ вечера дожи и до ꙁорь҆· не ставьꙗѧ҆ пѣсни· нъ присно ѭ҄ съвръшаѧ҆· по всемоу пѫти· Радоуꙗ҅ше же сꙙ поѧ҆ не хоужде нежели дд꙯ъ· того рад꙽ма бꙑти с н҄имъ б꙯оу вѣроуѭ҄· тѣмь дх꙯овь҆нꙑи҅ми пѣснь҆ми питааше сꙙ и҅ностань҆· водонось҆ же на рамоу носꙙ· ни о дх꙯овь҆нѣи слоужь҆бѣ ѣн҄ѣа҅ше сꙙ·

[1244] ѧꙁꙑкомъ бо ѭ҄ съвръшааше· да ни тѣлесънꙑѧ҆ слоуж꙽бꙑ о҅скѫдитъ страньнꙑи҅мъ· ни дх꙯овнааго дѣла о҄упраꙁнитъ· о҅ о҅боѥ҅мъ бо творааше попечень҆ѥ҆· и҅ скръбꙙштꙙѧ прѣпокои҅ти прилежꙙ· чашеѭ҄ стоуденꙑ водꙑ· и҅ богоу о҄угодити дх꙯овь҆нѫѭ҄ пѣсниѭ҄· прѣпроводи же таковъи҆ троудъ творꙙ· ꙁ꙯ї· лѣтъ дѣло съвръшаѧ҆·

[1245] бь҆ждреѭ҄ дш꙯еѭ҄ ношть҆ и҅ дь҆нь· и҅ любь҆виѭ҄· странънꙑмъ о҄угаждаѧ҆ въ ѥ҅динъ же о҅тъ д꙽нии· Хоужде лѣпааго троудивъшꙙѧ҆ сꙙ приимъ· въꙁъмъ водонось҆· начꙙ и҅ти пѫть҆мь҆ на рѣкѫ· прѣжде же дошь҆стиꙗ ѥ҅мꙋ прѣполовь҆ѥ҅ниꙗ пѫти· о҅брѣте сꙙ водонось҆ испльн҄ена водꙑ· а҅бь҆ѥ҅ же сь҆нь҆мъ ѭ҄ и҅ поставивъ на ꙁеми·

[1246] прѣклонивъ колѣнѣ и҅ плака и҅ моли сꙙ· и въставъ вьꙁдѣ рѫцѣ свои н и҅ благодари бога· въꙁъм꙽ же водонось҆ въꙁврати сꙙ въ манастꙑрь свои҆· Пришъд꙽ъшии҅ же к н҄емоу стран꙽нии҆· видѣвъше ꙗ҅коже въꙁврати сꙙ не дошъдъ рѣкꙑ· мнѣахѫ ѥ҅моу раꙁболѣти сꙙ· и҅ не мошти по о҄устав꙽ноуо҄умоу ѥ҅го дои҅ти до е҅фрата· и҅ текъ ѥ҅динъ о҅тъ братиѧ на сь҆рѣтень҆ѥ҆ ѥ҅го· вь҆ꙁꙙти водонось҆ о҅ть҆ н҄его· и҅ и҅ти и҅ почрѣти вь н҄его мѣсто о҅ть҆ рѣкꙑ· и҅ дотекъ ст꙯ааго· о҅брѣте ѥ҅же на рамоу ѥ҅го водонось҆ и҅спль҆нь҆ водꙑ· о҄ужасъ же сꙙ брат꙽·

[1247] въꙁврати сꙙ· само то ꙗ҅вь҆ꙗѧ҆· събравъше сꙙ о҄ужас꙽ни же бꙑвъше· и҅ дививъше сꙙ бꙑвъшоуо҄умоу славь҆ꙗ҅хѫ б꙯а· вь҆си же въскочивъше сь҆рѣтошꙙ ѥ҅го рѫцѣ вьꙁдвиг꙽ша на небо· и҅ дателꙗ благꙑи҅хъ славꙙште·

[1248] Ст꙯ꙑи҅ же постави водонось҆ плачꙙ сꙙ горцѣ· и҅ молꙙ ѧ҆ не прославь҆ѥ҅но то сътворити· нъ о҄умлъчати бꙑвъшеѥ҆· сицеваꙗ глагол҄ꙙ· ꙗ҅ко не мене ради благодать҆ бж꙯иꙗ сътвори се чоудо· мѫжь бо ѥ҅смъ о҄убогъ и҅ грѣшь҆нъ· нъ васъ рад꙽ма странь҆нꙑи҅хъ да вꙑ о҄утѣшите сꙙ· о҅ни же мльчати не хотѣа҅хѫ· нъ ѥ҅же глаголаті·

[1249] и҅ гл꙯аахѫ· ꙗ҅ко чоудеса ꙗ҅же слꙑшахомъ бꙑв꙽ша о҅тъ блаженаа҅го и҅лиѧ҆· нꙑнꙗ видимъ бꙑвъша рѫкоѭ҄ твоѥ҅ѭ҄ съвръшеньꙗ҆· По тѣхъ же врѣменехъ· о҄увѣдѣвъ патрик҄ии҆ и҅же блаженꙑѧ памꙙти е҅п꙯пъ· новꙑѧ҆ к҄есариѧ града· о҅тъ того бо пришъствии҅мъ сътвори нарочитъи҆ манастꙑрь҆· и҅ ꙗ҅ко собоѭ҄ носитъ ст꙯ꙑи҆ о҅тъ е҅фрата рѣкꙑ ноштиѭ҄ водѫ· и҅ ч꙽тꙑ мѫжа житиꙗ҆ ѥ҅го ради· и҅ того рад꙽ма дѣла· дастъ клюсꙙ· на ношень҆е҆ водѣ странь҆нꙑимъ приходꙙштии҅мь҆ к н҄емоу· а҅ не самомоу страдати троуда приношеньꙗ҆ водѣ· Оу҄богъ же нѣкꙑ тъгда пришъдъ въ манастꙑрь· плачꙙ и҅ рꙑдаѧ глаголааше длъжника и҅мѣти блиꙁъ не мошти же сꙙ ѥ҅моу чимъ и҅скоупити· о҄умилосрь҆дивъ же сꙙ правь҆дъ же· и҅же и҅ного нич꙽соже и҅мꙑ· дастъ клюсꙙ о҄убогоуо҄умоу· и҅ рече и҅ди продаждъ се и҅ и҅скоупи сꙙ длъгоу· Пришъдъ же потомь малꙑ прѣподобь҆нъи҆ патрик҄ь е҅п꙯пъ· и҅ цѣловавъ ст꙯ааго не о҅брѣте клюсꙙте· о҄увѣдѣвъ же о҅тъданоѥ҆· и҅ коѥ҅ѧ винꙑ ради· приведе дроугоѥ клюсꙙ· и҅ рече ѥ҅моу се ти даѭ҄ на подръжаниѥ҆· нъ ѥ҅гда хоштѫ и҅ трѣбоуѭ҄ ѥ҅го да ѥ пои҅мѫ·

[1250] се же сътвори да не а҅кꙑ и҅ прь҆ваа҅го о҅тъдастъ и҅ сего ѥ҅же и҅ бꙑстъ· Пришъдъшоу же дроугоуо҄умоу о҄убогоу· тако жде плачѫштоу ꙗ҅коже и прь҆воуо҄умоу длъжникоу сѫштоу и҅ томоу не и҅мѫштоу чимъ и҅скоупити сꙙ· дастъ вѣрнꙑи рабъ бж꙯ии҆ и҅ то клюсꙙ· боголюбивъ же сꙑ и҅ б꙯очь҆стивъ· и҅ таковꙑи о҅браꙁъ любꙙ и҅ чътꙑ· тъ жде блаженꙑи патрик҄ии҆ е҅п꙯пъ·

[1251] а҅ и҅ о҄убогъ сꙑ· а҅кꙑ и҅ въ рѫкоу дѣло дръжꙙ· и҅ о҄упваниї бж꙯иї надѣѧ҅ сꙙ· прѣходꙙштии҅мъ ѥ҅го силѫ· паницѫ великѫ дъждънꙑи҅мъ водамъ и҅ чоуднѫ· и҅ м꙽ного могѫштѫ вь҆мѣштати водъ сътвори въ манастꙑри· ꙗ҅же и҅ стои҅тъ до днеш꙽нꙗаго· Вьн҄егда же ꙁ꙽дати ѭ҄· примик҄ириї нѣкꙑ и҅менем꙽ серг҄ии҆· секоундо вь҆ граждь҆вь҆н ьтворенꙑихъ· въ неѡ҄к҄есариї же тъгда о҅бладаѭ҄штии҅хъ· о҅тъ дх꙯а нечистаꙗ҅ прѣбꙑ напрасно глоухъ и҅ нѣмь҆ и҅ всѣмъ тѣломъ раслаб ѥ҅нъ· ѥ҅гоже не могъше носꙙштии҆ въсадити на клюсꙙ· о҅дръ сътворивъше на рамоу вь҆ꙁнесошꙙ къ правьдно҄уо҄умоу· и҅ въ самъ тъ прь҆вꙑи҆ дь҆нь҆ благодѣтиѭ҄ бж꙯ъѭ҄ прь҆стꙑ своѧ о҄укрѣпивъ· правьдь҆нꙑи҆ ꙁнамении҅мъ кръстънꙑимъ· и҅ тꙑ ѧ҆ въложи въ о҄уши страждѫшта꙽го· и҅ а҅биѥ҅ сътвори прослꙑшати глоухоуо҄умоу·

[1252] и҅ прѣминѫвъ къ о҄устомъ· и҅ тѣмъ жде о҅браꙁомъ кръстънꙑи҅мъ сътворивъ о҅твръꙁе ѥ҅моу о҄уста· и҅ сътворивъ ѥ҅моу томь҆ часѣ проглаголати· прѣбꙑ же бѣсъ ничим꙽же хоужде съкроушаѧ҆ старь҆ца· и҅ чꙙсто на ꙁемь҆ѭ҄ помештꙙ и҅ о҅скръбь҆ꙗ҅ѧ҆· и҅ностань кости ѥ҅моу съламь҆ꙗ҅ѧ҆· и҅ видѣаше сꙙ то страждꙙ о҅тъ прѣподобь҆нааго е҅п꙯па· и҅ о҅тъ творꙙштии҅хъ г҄истер꙽нѫ хꙑтрь҆цъ· и҅ дѣлател҄ь и҅ клиросьникъ· и҅ о҅тъ вь҆сѣхъ тоу сѫштии҅хъ тъгда странънꙑи҅хъ· и҅ то творѣаше тъгда страждꙙ на многꙑ дь҆ни· и҅бо въ ѥ҅динъ дь҆ примик҄ирии҆ на видѣньѥ ꙁиждемааго дѣла·пришьдъпаде тоу пѣнꙑ тѣштꙙ и҅ съкроушаѥ҅мъ· ꙗ҅коже вь҆сѣмъ хꙑтрь҆цемъ и҅ дѣлател҄емъ· и҅ прочиїм꙽ видꙙштии҅мъ бѣжати и҅ о҅ставити стар꙽ца ѥ҅дного·

[1253] приꙁъвавъ же ст꙯ааго е҅п꙯пъ· и҅ и҅мꙑ и҅ ꙁа рѫкѫ рече ѥ҅мꙋ· о҅тъпоусти старца сего ꙗ҅ко д꙽ни многꙑ и҅матъ сь҆де· тако беꙁ милости о҅тъ сѫпротивнааго бѣса мѫчимъ и҅ съкроушаѥ҅мъ· страждꙙ вь҆сѣмъ тѣломъ·

[1254] и҅ въ толико и҅ꙁнемогъ· ꙗ҅коже ни жиꙁни надеждꙙ о҅т꙽ чловѣкъ и҅мѣти· Рабъ же бж꙯ии въ кротости и҅ цѣломѫдрии тихо гл꙯а къ е҅п꙯поу а҅р꙽хие҅рео҄у сѫштоу· дрьꙁне ли кто о҅тъ м꙽н҄ьшии҅хъ что таково сътворити и҅ли и҅правити· просльꙁивъ же е҅п꙯пъ и҅ въ раꙁврь҆ꙁениѥ҆ великоепришъдъ· о҅блобꙑꙁа правь҆днааго главѫ и҅ десницѫ· и҅ моливъ и самъ съ говѣи҅нъствомъ и҅ тихостиѭ҄· о҅бративъ сꙙ҆ и҅ рекъ· ꙗ҅же ти дастъ благодать бж꙯иꙗ не съкрꙑи҆· нъ и҅ на старци семъ сътвори тѫ милостин҄ѫ· ҅И пои҅мъ и ст꙯ъи стар꙽ца· и҅де въ малꙑи сꙑнъ· и҅же бѣ тъгда въ манастꙑри· на прибѣгань҆ѥ съꙁъданъ приходꙙштии братии страцинъ ради· вь҆ н҄емже и҅ цръквица бѣ· вь҆ н҄еи҅же ноштьнꙑѧ и҅ и҅нꙑ творꙗше пѣсни· тоу о҄убо пакꙑ ѧ стар꙽ца бѣсъ· и҅ повръже ѥ҅го на ꙁеми· и҅ начꙙ ноꙁдрь҆ми и҅ о҄устꙑ гл꙯ати хоулꙑ· и҅ о҄укарати беꙁаконнѣ и҅ неподоб꙽нѣ правьд꙽нааго· глагол҄ѫшта ѥ҅моу и҅ꙁиди о҅ть҆ н҄его· придошꙙ же томоу бꙑвъшоу· и҅ю҄лиꙗ҅нъ и҅же и҅ блаженꙑѧ памꙙти бꙑвꙑи҆ прь҆вꙑи҆ е҅п꙯пъ·

[1255] новꙑѧ҅ к҄есариѧ града· и҅ їѡ҄аннъ ѳеѡ҄доровъ ӱподиꙗ҅къ сꙑ тъгда· и҅ и҅ни нѣци· въстаꙗ҅ше напрасно бѣс꙽· гръдомъ о҅комъ вь҆ꙁираѧ на раба бж꙯иꙗ҆· и҅ дъмꙑ на лице ѥ҅го· и҅ плюѧ҆ на н҄ь· и҅ начинаѧ рѫкама свои҅ма хватати ѥ҅го· о҅нъ же гл꙯а ѥ҅моу съ кротостиѭ҄· и҅ тихо·

[1256] и҅ꙁиди о҅ть҆ н҄его· не попоуститъ бо ти сꙙ бꙑти вь҆ н҄емъ враже бж꙯ии҆ ше же и҅мъ· и҅ бестоуднѣ вь҆ꙁираа҅ше на раба бж꙯иꙗ҆· гл꙯ꙙ велиши ли ми да и҅ꙁидѫ· не моштьно ѥ҅стъ ми и҅ꙁити о҅ть҆ н҄его· а҅ште не о҅слѣпь҆ѭ҄ ѥ҅моу о҅чию҄· и҅ сьломьѭ҄ ѥ҅моу рѫкоу и҅ ногоу· и҅ невидимо съ҆творѫ ѥ҅моу вь҆се тѣло· не и҅ꙁидѫ о҅ть҆ н҄его· г꙯ла ѥ҅моу правь҆дь҆нꙑи҆·

[1257] вѣждъ ꙗ҅коже и҅ꙁидеши· и҅ ни ѥ҅дного о҅тъ о҄удовъ ѥ҅го врѣдиши· и҅ли и҅ врѣдивъ о҅тидеши о҅ть҆ н҄его· и прѣбꙑваа҅ше и҅сконь҆нꙑи врагъ бѣсъ та глагол҄ꙙ· и҅ правьдънꙑи та жде бесѣдоуѧ҆· послѣдьн҄еѥ҅ же бѣсъ рече къ рабоу бж꙯ию҄· понѣ двьрь҆цами сими даждь҆ ми власть҆ да и҅ꙁлѣꙁѫ· гл꙯а ѥ҅моу правь҆дънъи҆· и҅ꙁлѣꙁи двь҆рьцами ꙗ҅коже хоштеши· и҅ да бѫдеши о҅тъгнанъ въ тъмѫ кромѣшьн҄ѫѭ҄· и҅деже бѫдетъплачъ и҅ скръжетъ ꙁѫбь҆нꙑи҆· и҅ а҅биѥ и҅шъдъ на много ростворивъ двь҆рьцꙙ· прогнанъ бꙑстъ силоѭ҄ кръсть҆ноѭ҄·

[1258] лежꙙштоу же и҅цѣл҄еноумоу ѥ҅ште на ꙁеми· о҅бративь҆ сꙙ рабж꙯иї и҅ накꙑнѫвъ прѣжде нареченоуо҄умꙋ ӱподиꙗ҅коу їѡ҄ан꙽ноу· и҅ приꙁъвавꙑ и къ себѣ и҅ глагола ѥ҅моу· се и҅же вь҆ сего мѣсто старца примик҄ирии поставь҆ѥ҅нꙑи҆· приходитъ на присѣштеньѥ҆ ѥ҅го·

[1259] и҅ нѣци с н҄имъ о҅тъ вои҅нъ· нъ да не видꙙтъ тако стар꙽ца лежꙙшта бе чь҆сти· и҅ съгрѣжена на ꙁеми· ни бо ни дъскꙑ бѣа҅ше под н҄имъ ни рогоꙁинꙑ· ни и҅но ѥ҅же что бꙑваатъ вь҆ хлѣвинѣ нь ꙁемь҆ꙗ҆ ѥ҅дина· и҅ꙁлѣꙁи и҅ стави ѧ въ малѣ· дон҄елиже съвръшеноѥ прии҅мет꙽ и҅цѣл҄ень҆ѥ҆ старьцъ· и҅ тако вьлѣꙁѫтъ к н҄емоу· и҅ꙁлѣꙁъ же слоуга· вь пръвѣѣмъ о҄убо дворѣ не видитъ ни ѥ҅д꙽ного· въ въторѣѣмъ же бꙑвъ о҅брꙙштетъ филоѳеа҆· то бо бѣаше и҅мꙙ бꙑвъшоуо҄умоу примик҄ирию҄ въ старца мѣсто· и҅ и҅нꙑ сълѣꙁъшꙙ съ кон҄ь· и҅ стави ѧ на малѣ да бꙑшꙙ не вь҆лѣꙁли· вь҆лѣꙁе же уподь҆ꙗ҅къ· рѫцѣ и҅мꙑ распрострьтѣ и҅ вьꙁдѣнѣ на небо· и҅ дивꙙ сꙙ и҅ славꙙ бога о҅тъкрꙑваѭ҄штааго творꙙштиимъ вол҄ѫ ѥ҅го· глѫбокъⱖ таи҅нꙑ· и҅ таковаꙗ прѣславьна и҅же о҅тъкрꙑ правьд꙽ноуо҄умоу и҅ не видꙙштоумоу тѣлесьнꙑи҅ма о҅чима· нъ божествьнꙑи҅ма·

[1260] хотꙙштеѥ бꙑти пришь҆ствиѥ· на навѣжденьѥ стар꙽ца пришь҆дъше· подавъ же рѫкѫ рабъ бж꙯иї чловѣкоу· вь҆стави ѥ҅го о҅тъ ꙁемьѧ҆· и҅ о҅трꙙсе ѥ҅моу главѫ и҅ риꙁꙑ· и҅ вь҆са и҅спль҆н҄енаꙗ о҅тъ праха·

[1261] и҅ посади ѥ҅го тоу въ тои црьк꙽вици· и҅ повелѣ да и҅же хотꙙтъ вълаꙁити к н҄емоу· и҅ видѣти и· и҅ бесѣдовати с н҄имъ· да вълаꙁитъ· и҅ сътворивъ тꙋ и҅цѣл҄енъи҆· и҅менемь сꙑ серг҄иї· по и҅цѣл҄ении҆ многꙑ д꙽ни тоу благодарꙙ и҅ хвалꙙ· и҅ проповѣдаѧ҆ хс꙯а б꙯а нашего· и҅ дивꙙ сꙙ правь҆днааго ѥ҅же къ богоу дръꙁновениѥ҆· о҅тъпоуштенъ бꙑ сь҆ миром꙽·

[1262] и҅ пакꙑ въсприѧ своѥ мѣсто· приходꙙ чꙙсто къ стоуо҄умꙋ и҅ благодарꙙ и҅ славꙙ и҅мꙙ гн꙯е· богоу подавъшоу ѥ҅мꙋ врачевати· роꙁличь҆нꙑѧ и҅ многоличънꙑѧ ѧꙁꙙ·

[1263] о҅тъвсѫдоу събираа҅хѫ сꙙ к н҄емоу· болѣꙁнь҆нии҆· и҅ врѣдъ и҅мѫштии҆· и҅ насилꙗѥ҅мии҆ о҅тъ лѫкаваа҅го бѣса· благодать҆ же бж꙯ьꙗ҆ вь҆сꙙ и҅цѣлꙗаше рѫкама ѥ҅го· расмотри же ст꙯ꙑи҆ потрѣбь҆ноу бꙑти·

[1264] настѫпати на вьсꙙ приходꙙштꙙѧ҆ к н҄емоу· свои҅хъ ради страстии· Вѣровааше бо· ꙗко вь҆сꙙ страсти и҅ всꙙ ꙗ҅ꙁвꙑ тѣлесьнꙑѧ҆· о҅тъ сотонꙑ сълоучаѭ҄тъ сꙙ· сѫштааго въ и҅стинѫ нео҄укротимааго чловѣчоу родоу· и҅ надѣѧ҆ сꙙ словеси владꙑчьни·

[1265] о҅бѣштав꙽шоу о҄умоу· подаꙗ҅ти власть свои҅мъ ѥ҅го· ходити по ꙁмиꙗ҅мъ и҅ скорпиꙗ҅мъ и҅ по вь҆сеи силѣ вражии· того радма попирааше страсти гадънꙑѧ и҅ ꙗ҅довитꙑѧ҆· о҅ о҄упвании҆ хс꙯а б꙯а нашего· Оу҄вѣдѣвъше же о҅бꙑчаи ѥ҅го· въдаꙗ҅хѫ себе роꙁличь҆нꙑи҅ми о҅дръжимии страстьми· да то съвръшаатъ к н҄имъ· радоуѭ҄ште же сꙙ и҅ вѣрꙑ и҅спль҆н҄ени·

[1266] пометаахѫ сами сꙙ прѣд꙽ н҄имъ· ꙗ҅коже настѫпати ѥ҅моу на н҄ꙙ· надѣѭ҄ште сꙙ ꙗ҅ко и҅ꙁлѣковань҆ѥ҆ о҅тъ плесноу ѥ҅го· подастъ сꙙ тѣлесемъ и҅хъ· и҅ то же чꙙсто бꙑвааше бж꙯ьѥ҅ѭ҄ силоѭ҄· мноꙁи бо мѫжи богатии҆ ножьноѭ҄ болѣꙁниѭ҄ болꙙште· не могѫште сътръпѣти· страданьꙗ и҅ болѣꙁни врачевь҆нааго и҅цѣл҄ень҆ꙗ· молꙗа҅хѫ ѥ҅го попирати ѧ҆ и҅ напраснѫ врач꙽бѫ полоучаа҅хѫ· ꙗ҅коже мноꙁѣмъ дивити сꙙ· и҅ съ о҄ужастиѭ҄ гл꙯ати· николиже сеи҆ ѧ҅ꙁи и҅ꙁврачоуѥ҅мѣ бꙑвати· роꙁвѣ въ врѣмена ст꙯ꙑихъ а҅по҇лъ· Прихождаахѫ же и҅ женꙑ к н҄емоу и҅мѫштꙙ таи҅нꙑѧ врѣдꙑ· и҅хже нѣмошть҆но врачемъ видѣти· и҅ болꙙштꙙ и҅ о҄удрѫченꙑ о҅тъ длъгааго врѣмене страсть҆нааго· падаа҅хѫ прѣдъ ногама ст꙯ааго· съподобьѥ҅нꙑ бꙑти по о҄уставоу и҅ попранꙑ· а҅биѥ҅ же и҅чаꙁаахѫ таи҅нꙑѧ и҅хъ страсти· и҅ вь҆стаꙗ҅хѫ о҄укрѣпь҆ꙗ҅ѥ҅мꙑ· и҅стꙑи҅мъ и҅ приснꙑи҅мъ съдравиїмъ· свѣть҆ла и҅мѫште лица· прѣжде того дрꙙхла бꙑвъша о҅тъ страстии и҅ о҅чрънѣвъша· надъ вь҆сѣми сѫштааго б꙯а славꙙште· таковꙑи҆ давъшааго даръ ст꙯оуо҄умоу·

[1267] не бѣа҅ше же о҄у н҄его раꙁлѫчень҆ꙗ богатоуо҄умоу и҅ о҄убогоуо҄умоу· ни послоушаа҅ше коли вель҆можъ· ꙗ҅коже о҄убогꙑи҅хъ и҅ немошть҆нꙑи҅хъ чь҆сть҆нѣи҅ше· нъ тчно вь҆сꙙ любвь҆ѭ҄ ꙗ҅же о҅ боꙁѣ· к н҄емоу приходꙙштꙙѧ҆ прии҅мааше· вь҆сѣхъ и҅хъ трь҆пꙙ брѣмена· о҅ коѥ҅м꙽жде бо о҅кꙑ о҅ себѣ печаа҅ше сꙙ· и҅ о҅тъв꙽сѫдоу о҅тъ многꙑи҅хъ влѣкомъ· ꙗ҅коже к꙽ н҄имъ о҅братити сꙙ· и҅ ск꙽рь҆бь҆ о҅тъ того страждꙙ· николиже о҅печаливъ сꙙ рече чь҆то· и҅ли лицемъ съмꙙтъ сꙙ о҅ плишти и҅жео҅ н҄ем꙽ ⁘

[1268] Въ ꙁеми же а҅памии҅стѣ моностꙑрь҆ бѣа҅ше· вь҆ н҄емже бѣ мѫжъ нѣкꙑи҆ а҅гг҄ельско житиѥ҆ и҅мꙑ· и҅ подобь҆ноѥ нравомъ житиѥ҆· прѣмѫдрааго сумеѡ҄на пріо҅брѣтъ· на стлъпѣ бо бѣа҅ше стоѧ҆· вь тѣхъ же мѣстѣхъ раꙁбои҅ници нѣции таѧ҅ште сꙙ· ꙗ҅ко и҅мѣнь҆ꙗ о҅билиѥ҆ бѣа҅ше въ манастꙑри· подъкопав꙽ше стѣнѫ ношть҆ѭ҄· вь҆лѣꙁошꙙ въ манастꙑрь҆· и҅ вса съкроушив꙽ше· и҅ вь҆сьде пои҅скавъше и҅ ничсоже о҅брѣтъше·

[1269] на сꙙ о҅братишꙙ неи҅стовоѥ҆ о҄устрь҆мь҆ѥ҅ниѥ҆· ѥ҅динъ же нѣкꙑи҆ о҅ть҆ н҄ихъ· хотꙙ съспоспѣшникъ свои҅хъ о҄угасити бѣшень҆ѥ· въсхвативъ съ ꙁемь҆ѧ҆ камꙑк꙽· връже на главѫ прѣподобь҆нааго· и҅ толми и ꙗ҅ꙁви· ꙗ҅коже и҅ꙁвол҄ении҅мъ и҅ дѣло съконьчати· Правь҆дънꙑи же съ стлъпа хотѣа҅ше сь҆лѣсти· ст꙯ꙑи҆ же а҅нина а҅биѥ о҄увѣдѣвъ само то о҅тъ ст꙯ааго дх꙯а· приꙁъва ѥ҅д꙽ного о҅бꙑч꙽нѣ· слоугоуѭ҄штааго ѥ҅моу ль҆ва· и҅ прѣдъложи ѥ҅моу ꙗ҅ди многꙑ· и҅ гл꙯а ѥ҅моу о҅било ꙗ҅ждъ· хоштеши бо се на пѫть о҅тити длъгъ· и҅ просивъ хартиѭ҄ написа сице вь҆ н҄еи҆· ҆Ⱉ о҅ч꙯е ꙗ҅вь҆ѥ҅но ми бꙑ· ꙗ҅ко нападениѥ҆ нѣкоѥ҅ о҅тъ роꙁбои҅никъ пострадавъ· хоштеши съ стлъпа сь҆лѣсти· длъжънъ сꙑ мьштениѥ маловрѣмень҆но въсприѧти· нъ о҄устави о҄устръмь҆ѥнье҆ то· да не вь҆ꙁмьꙁдьꙗ троуднааго· рек꙽ше цр꙯ьствиꙗ вѣчь҆нааго лишиши сꙙ· тъгда же навꙙꙁавъ на вꙑѭ҄ ꙁвѣри· посъла ѥ҅го ꙁаповѣдавъ· ни ѥ҅д꙽номоу мимои҅дѫштии҅хъ пѫтьмь пакости сътвори· ꙁвѣр꙽ же о҄устрь҆мь҆ꙗ҅ше сꙙ къ манастꙑроу· да съконь҆чаѥ҅тъ повелѣноѥ҆· сълоучаѭ҄штии҅ же сꙙ на пѫти· видꙙште и҅ꙁдалеча· съ великꙑи҅мъ о҄устрь҆мь҆ѥ҅нии҅мъ течень҆ꙗ҆ приходꙙштъ· мнꙙште на и҅ꙁѣдениѥ҆ и҅мъ прѣдълежати· ꙁвѣрьноуо҄умоу нашьствию҄· о҅нъ жеокꙑо҅тъ пастоуха женомъ· тако и҅дѣаше на повелѣнь҆ѥ҆ ст꙯ааго· и҅ ни ѥ҅дномоу пакости творꙙ· приъдъшоу же ѥ҅моу къ манастироу· и҅ ногъть҆ми свои҅ми двь҆ри дерѫштоу· и҅ їсшъдъ нѣкꙑи҆ о҅тъ живѫштиїхъ тоу видѣ· и҅ текъ повѣда о҄учителю своѥ҅моу· гл꙯ⱔ· ꙗ҅ко ꙁвѣрь҆ прѣвеликъ стои҅тъ прѣдъ двь҆рьми· о҅нъ же рече сътворивъ молитвѫ брате о҅тврь҆ꙁи ѥ҅моу да вь҆лѣꙁетъ· ѫ҅тръ же бꙑвъ ꙁвѣрь· и҅ ногама прѣд н҄има опъръ сꙙ о҅ стлъпъ· вꙑѭ҄ же къ прѣподобьноуо҄умоу горѣ вь҆ꙁдѣвъ· подаꙗ҅ше кн҄ижицꙙ прѣподобь҆ноуо҄умоу· о҅нъ же прии҅мъ и҅ почьтъ·

[1270] подиви сꙙ вь҆ꙁвѣштению҄ бꙑвъшоуо҄умоу о҅ томъ къ ст꙯оуо҄умоу· и҅ послоушанию҄ дивии҅хъ ꙁвѣрии҆· и҅ прославивъ б꙯а· стави сꙙ· о҅тъ начꙙтиꙗ· ѥ҅же бѣ о҅тъмъштень҆ѥ҆ помꙑслилъ· Таковꙑи҅мъ же и҅ толикꙑи҅м꙽ чоудесемъ· съ богочь҆стии҅мъ о҅тъ насъ и҅ꙁвѣштаном꙽·

[1271] и҅ꙁдрꙙдь҆но помꙑслихъ· и҆ сего прѣславь҆нааго чоудесе не прѣꙁь҆рѣти· и҅ наи҅паче довь҆льно сѫште· вашꙙ о҅с꙯тити слоухꙑ· Жена нѣкаꙗ по б꙯очь҆стью о҄утворивъши сꙙ· пришълъствоуѭ҄шти вь҆ нѣкꙑихъ дал҄ьнии҅хъ мѣстѣхъ поустꙑн҄ꙙ· въ ѧ҅ꙁѫ лютѫ въпад꙽ши· и҅ о҅тъ о҅бꙑчънꙑи҅хъ врачевъ о҅тъчаꙗ҅въши сꙙ·

[1272] молитвѫ сътвори къ б꙯ви· ꙗ҅ко и҅цѣлѣв꙽ши ѥ҅и҆· съподобити сꙙ дои҅ти ст꙯аа҅го· ꙗ҅коже видѣв꙽ши ѥ҅и҆· ѥ҅го насладити сꙙ ст꙯ааго· а҅гг҄ель҆скааго житиꙗ· и҅ а҅бь҆ѥ҆ не по мноꙁѣ полоучивъши о҅ н҄емже моли· ѧ҅ сꙙ прѣдълежꙙштаа҅го пѫти· о҅бꙑчаи же бѣа҅ше вь҆ велицѣи тои поустꙑн҄и· роꙁбои҅никомъ поганꙑи҅хъ ходити срацинъ· сълоучи же сꙙ ѥ҅дномоу о҅ть҆ н҄ихъ носꙙштоу копь҆ѥ· сь҆рѣсти женѫ· и҅же нео҄укротимѫ вол҄ѫ и҅мꙑ· и҅же а҅биѥ҆ потъкъ копь҆ѥ вь҆ ꙁеми·

[1273] и҅ тѫ и҅мъ и҅ о҅бискавъ· ничсоже о҅брѣтъ носꙙштѫ· роꙁвѣ брашь҆нь҆ца ѥ҅же ѥ҅и҆ гонѣѥ҅тъ на пѫти· на стоуднѫ съврати сꙙ мꙑсль· о҅на же на мноꙁѣ видꙙшти себе мѫчимѫ· и҅ꙁбꙑти хотꙙшти напасти тоѧ҆· къ б꙯оу о҅чи въꙁдѣвъши· и҅ ст꙯ааго на поможень҆е приꙁꙑваѭ҄шти· ꙗ҅ко да бꙑ ѭ҄ и҅ꙁбавилъ о҅ть҆ н҄его·

[1274] и҅ а҅бь҆ѥ того трепетъ и҅ невидѣнь҆ѥ о҅бьѧ҆· ꙗ҅коже ктомоу ѥ҅моу не и҅мѫштоу беꙁбоꙗ҅ꙁниꙗ҆· прочеѥ҆ мѫчити ѥ҅ѧ҆· нъ о҅ставивъ ѭ҄ на ꙁеми лежꙙштѫ· рѫкоѭ҄ копиѥ хотѣа҅ше и҅стръгнѫти· и҅ о҅братити сꙙ на бѣжаниѥ къ своѥ҆племен꙽никомъ· о҅но же въкоренивъ сꙙ на ꙁеми· никакоже не даꙗ҅ше ѥ҅моу попоуштень҆ꙗ҆ на бѣжань҆ѥ҆· Томоу же на мноꙁѣ мѫчꙙштоу сꙙ· ꙗ҅коже и҅ꙁмъкнѫти копиѥ҆· о҅тъ дх꙯а лѫкава пораженъ· начꙙ самовиднѣ· рѫцѣ о҅пакꙑ съвꙙꙁоуѧ҅ си· и҅ на о҅бличень҆ѥ҆ начꙙтию҄ нечь҆стиꙗ своѥ҅го съвраштати сꙙ· пь҆сь҆скꙑ же· лаѧ҆· и҅ пѣнꙑ и҅ꙁ оустъ тѣштꙙ· и҅ власомъ на въꙁдоухъ распрострътомъ·

[1275] дотечетъ ст꙯ааго дрь҆ꙁновенаꙗ и҅сповѣдаѧ҆· ҅Обꙑч꙽ноѥ҆ о҄убо милосрьдь҆ѥ҆ своѥ҆ ст꙯ꙑи҆· и҅ о҅ томъ раꙁвръꙁъ· и҅ б꙯оу помоливъ сꙙ· а҅бь҆ѥ и҅ꙁврачевана ѥ҅го съподоби·

[1276] и҅ въ свои҆ о҄умъ пришъдъ о҅тъ свобождень҆ꙗ бѣсовь҆ска· видꙙ прѣвеликоѥ дѣла· ꙗ҅коже ѥ҅моу бѣ на помошть҆ о҅рѫжь҆ѥ҆· то вь҆ ꙁеми въкоренивъ сꙙ на о҅бличень҆ѥ҅ ѥ҅го прѣбꙑваѥ҆· къ сп꙯сьноуо҄умоу крь҆штень҆ю҄ прибѣже·

[1277] древьѥ вь҆селивъшеѥ҅ сꙙ вь҆ н҄его· о҅сльпень҆ѥ҆ грѣховь҆ноѥ· о҅ть҆мꙑти тѣмь прораꙁоумѣваѧ҆· жена же молитвꙑ насладивъши сꙙ· о҅браштаа҅ше сꙙ въ своꙗ҆ славꙙшти б꙯а· о҅ всѣхъ сътворивъшии҅хъ сꙙ чоудесехъ·

[1278] о҅тъ великааго страстотрьпца б꙯очь҆стию҄· прѣжде же сꙑи҆ сверѣпꙑи҆ поганинъ· потом же ст꙯ааго кръштень҆ꙗ даромъ о҄укротѣвъ· о҅ста о҄у н҄его тъгда и҅ночь҆скоѥ҅ житиѥ҆ вь҆ꙁлюбивъ· вь҆ ꙁемь҆ѭ҄ же въдрѫженоѥ҆ копиѥ҆ въкорени сꙙ· о҅бличень҆ѥ сꙑ съгрѣшению҄ неи҅стрь҆гномо· на мѣстѣ съхранꙗѥ҅мо· до д꙽нешь҆нꙗаго дьне· величиѥ҆ чоудесъ· ѧ҅же ст꙯ꙑи творꙗа҅ше въи҅нѫ наꙁнаменоуѭ҄ште до вѣка·

[1279] Врѣмени же нѣкоѥ҅моу миноувъшоу· и҅ їсправь҆ѥ҅нии҅мъ· даромъ ст꙯ааго доуха дѣи҅ствоуѥ҅момъ· о҅тъ раба бж꙯иꙗ҆ а҅нина· бꙑвꙑи воѥ҅вода трокондъ· въ о҄умрьштвениѥ въпадъ· о҄устрь҆ми сꙙ о҅тъ а҅нтио҅хии҅скааго великааго града· вь великѫѭ тѫ поустꙑн҄ѫ прити· и҅ и҅цѣл҄еньѥ҆ приѧ҅ти о҅тъ чк꙯а божиꙗ· дошъдъ же халк҄идонь҆скааго града· и҅ о҅тꙙжьчавъ ꙁѣло· не можааше о҄уже напрѣждъ поспѣшити· ѧ҅ꙁи лютѣи҅ши ѥ҅моу прибꙑвши и҅ тꙙж꙽ши· Поусти же мѫжꙙ жоупанꙑ и҅ сановитꙑ къ ст꙯оумоу· молꙙ ѥ҅го троудити сꙙ до хал꙽к҄идонь҆скаа҅го града· и҅же пришъдъше и҅ гл꙯авъше къ ст꙯ꙋмоу· не полоучив꙽ше о҅ н҄ем꙽же тъштаахѫ сꙙ· текошꙙ къ прѣподобь҆ноуо҄умоу въ памꙙти· патрик҄ию҄ еп꙯поу· ꙗ҅коже могѫштоу о҄увѣштати правьдна꙽го· и҅ прошень҆ѥ на дѣло привести· и҅ а҅биѥ҆ придетъ въ манастꙑрь҆ самъ блаженꙑи҆ патрик҄ии҆ е҅п꙯пъ·

[1280] съ сановитꙑи҅ми мѫжи молитъ раба бж꙯ьꙗ҆· тѫжаа҅ше же болми· ꙗ҅коже ѥ҅дноѭ҄ о҅тълѫчивъ себе· и҅ ꙁаключивъ въ поустꙑн҄и никаможе николиже и҅ꙁ н҄еѧ и҅ꙁлаꙁивъ· Вечероу же бꙑв꙽шоу о҅ть҆вѣтъ и҅мъ дастъ рекꙑ· ѥ҅же а҅ште г꙯ь хоштетъ о҄утрѣ о҅тъвѣштаѭ҄ вамъ· приде же вечеръ ꙁѣло сълъ поуштен꙽ о҅тъ того трокон꙽да· и҅же рече къ патрик҄ию҄ не троуді ст꙯аа҅го· ни ноуди и҅ꙁлѣсти о҅тъ своѥ҅го манастꙑра·

[1281] се бо самъ тъ придетъ· и҅ а҅биѥ҆ по ѥ҅д꙽номъ д꙽ни· приде съ множь҆ствомъ воѥ҅водъ и҅ каꙁнь҆цъ и҅ жоупанъ· и҅ сановитꙑи҅ми· и҅ съ вь҆слѣдь҆ствоуѭ҄штии҅ми тѣмъ· бештислънꙑи҅ми вои҆· Пришъдъ же и҅ о҄умръштено и҅мꙑ тѣло вь҆се· и҅ лице раскривь҅ѥ҅но·

[1282] благодѣтьѭ же распꙙтааго х꙯са· тъчь҆ѭ҄ косе сꙙ ѥ҅го правь҆д꙽нꙑи҆· и҅ їсправи сꙙ не хоуда чꙙсть҆ лица ѥ҅го· помаꙁавъ бо ѥ҅го ст꙯ꙑи҆ масломъ благодати· и҅ давъ ѥ҅моу свои жьꙁлъ· повелѣ ѥ҅моу ходити не тъчь҆ѭ҄ въ манастꙑри· нъ и҅ о҅крьсть манастꙑра подаль҆ѥ не хоудо· любь҆ꙗ҅шежехождениѥ҅ прѣжде не двигнꙑи҅ сꙙ· ꙗ҅коже на толицѣ ѥ҅моу подалии҆ о҅тити· ꙗ҅коже видѣти новѫѭ҄ кесариѭ҄ и҅ е҅фратъ рѣкѫ· въ междоумѣриї же томъ· приде нѣкто палатиї· о҅тъ ц꙯ръствоуѭ҄штааго сꙑ града· и҅дꙑ же о҅тъ а҅памиѧ҆·

[1283] и҅же по и҅шъствии҆ ѥ҅го· о҅тъ великааго града а҅н꙽тио҅хиїскаа҅го· пораженъ дх꙯омъ неприꙗ҅ꙁниномъ· прѣбꙑ самъ нѣмъ и҅ неподвижимъ· дои҅де же манастира чловѣка бж꙯ьꙗ҆· съ женоѭ҄ своѥ҅ѭ҄ и҅ сн꙯ъми и҅ дь҆штерми· и҅ съ прокоѭ҄ робии҅скоѭ҄ слоужь҆боѭ҄·

[1284] ѥ҅гоже носꙙште носꙙштии҆· вь҆несошꙙ въ манастꙑрь҆· и҅ положишꙙ и о҄у ногоу ст꙯ааго· Молитвѫ же над н҄имъ сътворивъ· и҅ о҅тъ масла кандилънааго вь҆ꙁъмъ· въ о҄уста лежꙙштааго прь҆стꙑ въложивъ своѧ҆· и҅ ѧ҅ꙁꙑкъ и҅ прочꙙѧ чꙙсти о҄устъ помаꙁавъ· гл꙯а к н҄емоу· рь҆ци слава тебѣ б꙯же· о҅нъ же рече о҄убо· нь҆ не чистѣ ни ꙗ҅снѣ· то жде же пакꙑ сътвори· въторицеѭ҄ рекъ к꙽ н҄емоу· помилоуи҅ мꙙ бж꙯е по велицѣи҆ милости твоѥ҅и҆· и҅ їꙁглагола то малꙑ ꙗ҅снѣѥ҆· и҅ пакꙑ въторицеѭ҄ и҅ третии҅цеѭ҄ сътвори ѥ҅моу· съвръшенѣѥ҆ и҅ ꙗ҅снѣѥ҆ и҅ꙁглаголати· ѥ҅же помилоуи мꙙ бж꙯е по велицѣи҆ милости твоѥ҅и· Тѣм꙽ же бꙑваѭ҄штемъ·

[1285] тоу бѣа҅хѫ вь҆си· и҅же съ болꙗриномъ трокон꙽диѥ҅мъ сановитиї и҅ жоупани· и҅ видѣа҅хѫ вса бꙑваѭ҄штаꙗ· потом꙽ же лежꙙштоу болꙙштоуо҄умоу· не двигнѫштоу сꙙ и҅ о҄умрь҆штвеноу· о҅тъ того жде кандила въꙁь҆мъ масло· и҅ о҅браꙁомъ кръстънꙑи҅мъ помаꙁавъ а҅кꙑ врачъ хꙑтрꙑи҆· начꙙ маꙁати ѥ҅го· о҅тъ пꙙтоу начьнъ· по чꙙсти· дожи ї до главꙑ· то же сътворивъ по о҅бѣма странама тѣла· пода ѥ҅моу рѫкѫ прѣдъ всѣмь народомъ· не бо домъ молитвънꙑи҆ тъчь҆ѭ҄ бѣа҅ше и҅спльн҄енъ ѥ҅динъ· а҅ и҅ тъ великъ сꙑ· нъ и҅ о҅крѫгън҄ꙙѧ҆ вь҆сꙙ хлѣвинꙑ· и҅спльнь҆ бѣа҅хѫ поꙁороуѭ҄штии҅хъ бꙑваѥ҅мꙑи҅хъ· въстави же ѥ҅го·

[1286] и҅ ꙁа рѫкѫ и҅мъ сътвори и҆ съ собоѭ҄ ходити· ꙁꙑбьѭ҄штоу сꙙ съпръва и҅ прѣстран҄ꙗѭ҄штоу на о҅бѣ странѣ· о҄утвръжденомъ же ѥ҅го о҄удомъ· и҅ съврь҆шенѣ и҅цѣл҄еномъ· дастъ ѥ҅моу свои҆ жъꙁлъ рекꙑ· вьꙁьмъ сь҆ ходи· и҅ о҅ставивъшоу ѥ҅го правь҆д꙽ноуо҄умоу хождааше о҅ себѣ славꙙ б꙯а· и҅ с н҄имъ вь҆си таковоѥ прѣвеликоѥ҆ чоудо видѣв꙽шии҆· и҅ прославишꙙ таковаꙗ҆ дарꙋѭ҄штоумоу боѧ҅штиїмъ сꙙ ѥ҅го ⁘ Триконъ же ни о҅ н҄емъ бꙑв꙽шааго чловѣколюбиꙗ бж꙯иꙗ помꙑсливъ· ни бꙑвъшааго ѥ҅моу о҅тъ болѣꙁни и҅цѣл҄ень҆ꙗ҆ на о҄умъ въꙁь҆мъ· нъ тѫжꙙ и҅ вражь҆доуѧ и҅ раꙁмꙑшл҄ѣѧ҆· и҅м꙽же и҅ томоу а҅биѥ҆· съвръшенѣ и҅цѣлѣти· и҅ на цѣлоѥ҅ о҄утвръждень҆ѥ҆· по подражанию҄ и҅же с н҄имъ ѥ҅дноѭ҄ и҅цѣл҄енꙑи҆ палатинъ· гл꙯ааше мъчтоу бꙑти и҅ раꙁдороу· о палатинѣ бꙑвъшоуо҄умоу чоудоу ⁘

[1287] Тѫ же ѥ҅моу хоулѫ въꙁглаголавъшоу о҅ истинѣ· раслабѣ ѥ҅моу а҅бь҆ѥ тѣло· и прѣдано бꙑ прь҆воуо҄умоу о҄умръштвению҄· послѣжде же попꙑтавъ ꙗ҅же о҅ палатинѣ· и҅ обрѣтъ ѥ҅го славь҆на сѫшта· и҅ многꙑ слоугоуѭ҄штꙙѧ и҅мѫшта· и҅ женѫ слав꙽на рода· и҅ о҅тъ многꙑи҅хъ сѫштии҅хъ с н҄имъ воѥ҅водъ ꙗвь҆ꙗ҅ѥ҅ма· и҅ о҅т꙽ того вѣровавъ· не бꙑти ѥ҅моу приѥ҅мь҆ѭ҄штоу нарѫганьꙗ҆ и҅ли ꙁълобꙑ· раꙁмꙑсливъ о҅ своѥ҅мъ невѣрь҆ствѣ начꙙ плакати· пръвааго своѥ҅го невѣрь҆ства·

[1288] и҅ прѣбꙑвъ тоу врѣмꙙ много· молꙗаше ст꙯аа҅го· приѧ҅ти ѥ҅го каѭ҄шта сꙙ и҅ пекѫшта сꙙ· и҅ мол҄ꙗаше сꙙ молити ꙁа н҄ь҆· ꙗ҅коже ѥ҅моу о҅тъ б꙯а милость҆ полоучити·

[1289] и҅ прилежнѣѥ҆ молꙙ и҅ подвижь҆нѣѥ҆ ст꙯ꙑи҆· о҅ н҄емь҆ молꙗаше б꙯а· побѣдити свои҅мъ чк꙯олюбии҅мъ ꙁълобѫ мѫжа· и҅ многꙑи҅мъ троудомъ въꙁможе о҄умолити б꙯а· ꙗ҅коже и҅цѣлити ѥ҅го· бѣа҅ше же съ трикон꙽домъ·

[1290] траг҄иꙗ҅нъ ꙁѣло славь҆нꙑи҅хъ· Воѥ҅вода сꙑ и҅савръскꙋмоу ѧ҅ꙁꙑкоу· и҅же приꙁъвавъ ѳоуѳаи҅ла б꙯очъстива꙽го попа· и҅ покаꙁавъ ѥ҅моу ꙁѣло о҅тъ подвижънꙑи҅хъ ѥ҅моу· насил҄ꙗѥ҅ма отъ дх꙯а нечистааго· и҅ моли ѥ҅го поѧ҅ти ї· и҅ довести къ ст꙯оуо҄умоу· и҅ молити ѥ҅го· да свободитъ и отъ страсти· и҅бо· то сътвори богочь҆стивꙑ тъ мѫжъ· и҅ приведе чк꙯а къ правь҆д꙽ноуо҄умоу· и҅же въꙁь҆рѣвъ на н҄ь и҅ съглꙙдавꙑ и҆ рече къ попоу· сии҆ не можетъ и҅цѣлѣти· блѫдникъ бо ѥ҅стъ и҅ пиꙗ҅ница·

[1291] и҅ всѣко о҄удавити и҅ и҅матъ бѣсъ· и҅бо по проречению҄ правь҆днааго· на о҄утрьꙗ прѣжде ꙁорь· нападъ лѫкавꙑи бѣсъ· о҄удави чловѣка того· и҅ тоу положенъ бꙑ ⁘ По лѣтѣхъ же принесенъ бꙑ въ манастꙑръ ѥ҅го· а҅рьнѣи въ калио҅пиї старѣи҅шинъствоуѧ· живꙑ въ а҅нтио҅хиїстѣмъ велицѣмъ градѣ· ногама болꙙ· въ понꙗвици носимъ· ꙗ҅коже не могꙑ ни ходити· ни трь҆пѣти прилагаѥ҅мааго бꙑлиꙗ къ ногама· ѥ҅гоже благодать҆ѭ҄ божь҆ѭ҄ и҅ силоѭ҄ роспꙙтааго и҅цѣли· и҅ прѣбꙑ въ манастꙑри многꙑ дь҆ни· ходꙙ и҅ славꙙ б꙯а· пожии же по и҅цѣл҄ениї бол҄е ѳ꙯ лѣтъ· ѧ҅же съдравъ сътвори· ни ѥ҅д꙽ного пострадань҆ꙗ҆ прии҅мъ·

[1292] прѣжде бꙑвъшꙙѧ҆ ѥ҅моу ножь҆нꙑѧ҆ болѣꙁни· и҅же славꙙ б꙯а о҅ поданѣи҆ ѥ҅моу цѣльбѣ· кон҄ь приведе· кръмимꙑи҅ и҅ риштѫштъ въ колесничь҆нѣѣмъ такании҆· и҅мже тъгда стратигоу бꙑти томоу а҅р꙽нѣю҄· великааго града прѣжде нареченааго· кон҄ь же тъ приведе въ манастꙑрь·мьлѣть·на кръмь҆ѭ҄ приходꙙштии҅хъ тоу странникъ· ѥ҅гоже конꙗ люта сѫшта и҅ сверѣпа и҅ напраснива· и҅мъ свои҅ма рѫкама ст꙯ъи бж꙯ии҆· съ и҅цѣлѣвъшии҅мъ господиномъ въпрꙙже въ жрънъви· и҅ о҅кꙑ и҅ꙁдавна о҅бꙑкъ то о҅тъ многа врѣмене· и҅ въ томъ въꙁдрастъ· тако кротъко о҅бꙑче·

[1293] и҅ мелꙗаше· ꙗ҅ко и҅ того рад꙽ма наи҆паче вь҆сѣмъ дивіти сꙙ· прѣславнѣ бꙑваѭ҄штиїмъ чоудесемъ о҅тъ раба бж꙯ьꙗ҆· Къ и҅нѣм꙽ же всѣмъ и҅ дроугоѥ прѣслав꙽но чоудо· прибꙑ вѣрьнꙑи҅мъ х꙯совомъ о҄угодьникомъ· ю҄нь҆ць҆ приведенъ на даръ б꙯ви· и҅ тоу кръмим꙽ въшь҆ствии҅мъ лѫкааго бѣса вь҆ꙁдивь҆ꙗ· и҅ тол꙽ма гнѣвомъ движе сꙙ· ꙗ҅коже ни пастоуха ꙁнати ни їного никогоже миловати· нъ вь҆сꙙ сълоучаѭ҄штꙙѧ҆ сꙙ гоубити· и҅же о҄урвавъ сꙙ о҅тъ привꙙꙁань҆ꙗ· и҅ їꙁъ о҅градꙑ и҅ꙁлѣꙁъ· ровꙑ и҅ гнѣваѧ҅ сꙙ бе чиноу· нападаѧ҆ на сь҆рѣтаѭ҄штꙙѧ ѥ҅го· и҅ о҄устрь҆ми сꙙ на вь҆нѫтрь҆н҄иї дворъ и҅ вь҆лѣꙁе въ ꙗтъхоуль҆ницѫ· на братьѭ҄ тоу дѣлаѭ҄штѫѭ҄· на о҄утѣхѫ довьлѣѭ҄штаꙗ стран꙽нꙑи҅мъ· ꙗ҅коже приноужденомъ и҅мъ бꙑти боꙗ҅ꙁнь҆ѭ҄ ю҄нь҆ца· самѣмъ сꙙ въврѣшти въ пештъ хлѣбь҆нѫѭ҄· и҅ їꙁволити паче въ о҅гн҄и съгорѣти· нежели о҅тъ того събоденомъ бꙑти· видѣахѫ бо ѥ҅го бечіслъноѥ҆ бѣшень҆ѥ҆· чловѣколюбивꙑи҅ же б꙯ъ· не о҅палимꙑ ѧ съблюде· въ пламени о҅гнь҆нѣ꙽мь· молитвоѭ҄ правь҆д꙽нааго пламꙑ о҅гн҄ьнꙑи погасивъ· прочии҅ же вь҆си о҅тъ о҄ужасеньꙗ҆ ю҄нь҆ча на хлѣвинꙑ горѣ вь҆ꙁлѣꙁошꙙ·

[1294] правъднꙑи же о҄учоувъ плиштъ бѣгаѭ҄штии҅хъ· пꙑтаа҅же кꙑи҆ и҅ꙁвѣтъ сьмꙙтень҆ꙗ҆ того· ꙗ҅ко ю҄нь҆ць҆ гнѣва и҅спль҆нь҆ бꙑвъ и҅ їс хлѣва и҅скочивъ· гонит꙽ вь҆сꙙ на толицѣ· ꙗ҅коже ѥ҅моу и҅ въ ꙗ҅тъхоуль҆ницѫ вь҆лѣсти· ст꙯ꙑи҅ же слꙑшавъ глаголꙑ тꙑ· и҅ въꙁдѣвъ рѫцѣ на небо· и҅ молитвѫ сътворивъ· и҅де на сьрѣтень҆ѥ ю҄нь҆цоу· на хлѣвинахъ же стоѧ҅штии· видꙙште ѥ҅го о҄устръ҆мь҆ѥ҅ниѥ҆ къ ю҄нь҆цоу· милоуѭ҄ште правь҆днааго· ставь҆ꙗ҅хѫ и҆ гласꙑ· о҄уклонити сꙙ гнѣва и҅ въꙁбѣшень҆ꙗ҆ ю҄нь҆ча· Правь҆днꙑи҅ же ничсоже никомоуже не о҅тъвѣштавъ· нъ вѣроѭ҄ ꙗ҅же на б꙯а о҄утвръдивъ сꙙ· приближивъ сꙙ къ ю҄ньцоу· и҅ коснѫвъ сꙙ е҅го рѫкама· и҅ въстлапивъ гнѣвъ словесꙑ кротъкꙑми· рѫкоѭ҄ пои҅мъ· вь҆веде въ свои҆ хлѣвъ къ ꙗ҅слемъ·

[1295] ꙗ҅коже в꙽сѣмъ дивити сꙙ и҅ о҄ужаснѫти· сътворенꙑмъ чоудесемъ· вꙑше словесе о҅тъ ст꙯ааго· величаѭ҄штемъ б꙯а· боѧ҅штии҅ми сꙙ ѥ҅го своѭ҄ крѣпость҆ о҅бавь҆ꙗ҅ѭ҄штаа҅го· вѣдѣ ꙗ҅ко и҅ прѣжде мои҅хъ словесъ вѣсте вь҆си· и҅ слꙑшали ѥ҅сте· сергꙗ· савраи҅тъскоуо҄умꙋꙋ племени кнꙙꙁа поставьѥ҅на· великомъ родомъ· въ е҅ноꙁдрои҅нѣхъ· и҅ междоурѣчии҆ о҅бласть҆ дръжавъ·

[1296] о҅тъ прѣдѣла срак҄инь҆ска· и҅же мѫжеблажь҆ствиїм꙽· и҅ храбъръ бꙑвъ неже и҅н꙽ кто· побѣдѫ сътвори по вса лѣта· на пагоубнꙑѧ персꙑ· и҅ на помагаѭ҄штꙙѧ тѣм꙽ срацинꙑ· и҅ толико и҅мъ о҅долѣ· ꙗ҅коже не тъчь҆ѭ҄ ꙁаключити и҅мъ вь҆сь въходъ въ гръчь҆скѫ ꙁемьѭ҄· вънъ прѣдѣлъ свои҅хъ· нъ и҅ тоу и҅мъ сътѫжати· и҅ ї своѥ҅ѧ҆ ꙁемь҆ѧ҆ прогонити ѧ҆· и҅же побѣждени о҅т н҄его м꙽ноголичнѣ· и҅ не могѫште противити сꙙ· противѫ о҅дръжꙙштии҆ ѥ҅го силѣ· вѣдѫште ѥ҅го непобѣдимоѥ҅· и҅ не бꙑти противномъ и҅мъ на брань симъ· ѥ҅дномоу тъчь҆ѭ҄ о҅браꙁоу о҅стати и҅мъ· на о҄умꙑшл҄ень҆ѥ҆ сп꙯сенью҄· о҄увѣдѣшꙙ рода своего· влъшь҆бнѫѭ҄ хꙑтрость҆· ҅И а҅биѥ҆ влъшъствомъ свои҅мъ чтомааго о҅т н҄ихъ бѣса· въ о҅браꙁѣ коумирь҆стѣ приꙁъвавъше· посълашꙙ на мѫжа дх꙯ъ въ о҅браꙁѣ ꙁмии҅нѣ· и҅же вь҆лѣꙁъ въ лоно мѫжа мѫчааше· болѣꙁни беспрѣстани ѥ҅мꙋ творꙙ· и҅же сътѫживъ си о҅тъ насилꙗѭ҄штааго томꙋ бѣса· мѫчꙙштааго и҆· и҅ а҅биѥ҆ къ тихоуо҄умоу пристаништоу ст꙯ь҆цоу бж꙯ью о҄устрьми сꙙ· того же ст꙯ꙑи҆ приїмъ прѣподобь҆нꙑи҅ма свои҅ма рѫкама· поѥ҅мше ѥ҅моу вьсе тѣло· кажоуштоу болꙙштоуо҄умоу и҅ наꙁнаменоуѭ҄штоу· въ коемъ мѣстѣ плъꙁааше дх꙯ъ· о҅кꙑ ꙁмиꙗ вьгнѣждаѧ҆ сꙙ вь҆ н҄емь҆· касаѭ҄шти бо сꙙ рѫцѣ ст꙯ааго о҅тъбѣгааше дх꙯ъ въ и҅нъ о҄удъ· и҅ пакꙑ о҅тътѫдѣ прѣсꙙжѫштама рѫкама ст꙯ааго· а҅биѥ҆ въ дроугꙑи҆ о҄удъ прѣстѫпааше· дон҄елиже на многꙑ дни въ а҅л꙽чьбѣ и҅ молитвѣ прѣбꙑваѭ҄штоу славь҆ноуо҄умоу томоу сергю·

[1297] съвръшенѣ въꙁможе бѣсъ и҅ꙁгънати иꙁ н҄его· и҅ о҄укрѣпѣв꙽шоу ѥ҅моу ꙁѣло· и҅ цѣлоу бꙑв꙽шоу· прьвоѭ҄ силоѭ҄ сътвори· ти на въставшии҅хъ на н҄его влъ҆шьбоѭ҄· богомрьꙁъкꙑи҅хъ срацинъ· ҆Ан꙽г҄елъ же гн꙯ь ꙗ҅ви сꙙ ст꙯оуо҄умꙋ съшъдъ сь҆ небесе· въ о҅браꙁѣ мль҆ниѧ҆· и҅ приде к н҄емꙋ ставъ на въꙁдоусѣ· о҅кꙑ трь҆ми лактꙑ и҅ прѣбꙑ стоѧ на мѣстѣ томь҆ многꙑ часꙑ·

[1298] ничсоже глаголꙙ и҅ли провѣштаѧ· нъ тако стоѧ никаможе вь҆ꙁираѧ· ни на ѥ҅д꙽нѫ странѫ· и҅ тако вь҆ꙁиде на небо· скоро же пришъдъ ст꙯ꙑи҆ и҅деже а҅нг҄елъ стоꙗ҅ше·

[1299] ꙁнамень҆ѥ҆ начръта крь҆сть҆ноѥ҆· и҅ црь҆к꙽вицѫ съꙁъда тꙋ· доселѣ прѣбꙑваѭ҄штѫ· въ ѥ҅дномъ же прѣбꙑваѧ лѣтѣ· прѣжде и҅скопань҆ꙗ ровомъ· о҄у манастꙑра ст꙯ааго събрашꙙ сꙙ народи мноꙁи· вѣр꙽номъ чловѣкомъ приш꙽д꙽шемъ о҅тъвсѫдоу· вь҆ н҄ихъже множаи҅шии҆ болѣꙁнь҆нии бѣшꙙ· на видѣниѥ҆ пришъдъшии҆· и҅ благословешень҆ѥ҆ и҅ полоучень҆ѥ҆ и҅цѣл҄ень҆ю҄ приѧ҆шꙙ· о҅крѫгъ бо сѫштꙙѧ ѥ҅го странꙑ любь҆ꙗ҅хѫ ѥ҅го вѣроѭ҄ и҅стинь҆ноѭ҄·

[1300] събъра же сꙙ вь҆ дьнь҆ тъ народъ многъ· бол҄ии҆ о҅бꙑчь҆на꙽го· врѣмꙙ же жꙙтвъноѥ҆ бѣа҅ше· сълоучи же сꙙ жꙙжди велицѣ бꙑти народомъ многомъ сѫштемъ· ꙗ҅коже въ тѫꙁѣ велицѣ бꙑвшемъ и҅мъ· ст꙯ꙑи҆ о҅печали сꙙ доушеѭ҄ и҅ въсплака гл꙯ꙙ· Оу горе мнѣ е҅да коли г꙯ь· мене грѣшь҆нааго и҅ о҄убогааго въстꙙжетъ· скръби сихъ пришед꙽шии҅хъ къ мнѣ· и҅ въꙁдꙑхаѧ съ тихостиѭ҄ вь҆ꙁдвиже рѫцѣ свои на небо· и҅ рече слово просто· великомъ гласомъ· г꙯и боже даждъ и҅мъ водѫ· и҅ коуп꙽но съ словомъ о҅блачь҆цъ малъ ꙗ҅ви сꙙ надъ народомъ· и҅ дъждъ великъ сънесе·

[1301] над н҄ими тъчьѭ҄ и҅ крѫгомъ· и҅ бꙑстъ множь҆ство вод꙽ междоу и҅ми и҅ крѫгомъ тъчь҆ѭ҄ блиꙁъ· и҅ пишꙙ народи· и҅ насꙑтишꙙ сꙙ водъ и҅ прославишꙙ б꙯а· дателꙗ вь҆сѣхъ благꙑи҅хъ· ꙗ҅ко вол҄ѫ творитъ вь҆сѣхъ боѧ҅штиїхъ сꙙ его·

[1302] и҅ молитвѫ и҅хъ о҄услꙑшитъ и҅ спасаатъ ѧ҆· о҄увѣдѣно же то бꙑ всѣми о҅крѫг꙽н҄ими· и҅ наипаче и҅сповѣдаа҅хѫ сꙙ бв꙯и· ꙗ҅ко такъ даръ данъ бꙑстъ странамъ и҅хъ·

[1303] вѣрнии҅ же мноꙁи приходѣа҅хѫ к꙽ н҄емоу· о҅тъвьсѫдꙋ беꙁъ вь҆сѣкоѧ страсти сѫште и҅ болѣꙁни· на видѣньѥ҆ ѥ҅го тъчь҆ѭ҄ и҅ благословештень҆ѥ о҅тъ свꙙтости ѥ҅го желаѭ҄ште полоучити· и҅ дроуꙁии҅ же пакꙑ не насилꙗѥ҅ми ни о҅тъ коѥ҅ѧ҅ же страсти тѣлесьнꙑѧ҆· помета꙽хѫ сами сꙙ прѣдъ ногама ѥ҅го да поперетъ ѧ· да поп꙽и҅ꙁбъівьши е҆линъскꙑѧ· на съраꙁоумѣниѥ҆ прѣславь҆нѣ събꙑв꙽шии҅хъ сꙙ о҅ н҄ею҄· придошꙙ тѣхъ видци·

[1304] и҅ славьꙗхѫ о҅ всѣхъ б꙯а· и҅ꙁвѣтомъ тѣлесь҆нꙑѧ страсти· и҅ ѥ҅лина· на о҄увѣдѣньѥ҆ и҅стинꙑ своѥ҅ѧ҆ привед꙽шааго· ꙗ҅ко да вь҆сьжде сила х꙯са б꙯а ꙗ҅вѣ бѫдетъ рабꙑ ѥ҅го· дѣи҅ствоуѭ҄шти раꙁличь҆нꙑѧ҆ благодати дш꙯амъ и҅ тѣломъ· бѣаше же пакꙑ и҅ дроугъи҆ даръ бж꙯ьствънꙑихъ о҅тъкръвении҆ данъ ст꙯оумоу· чистаа бо и҅ беꙁгрѣшьна ѥ҅го доуша· по вса врѣмена прораꙁоумѣвааше таи҅наа· благодатьѭ҄ живѫшта꙽го вь҆ н҄емъ бога· сь҆мѣрень҆ꙗ же ради дш꙯ънааго· ѥ҅же вол҄еѭ҄ присно· къ прь҆сть҆ноуо҄умоу тѣлеси своѥ҅моу припрꙙглъ бѣаше· не хотѣаше же о҅въторити ꙗ҅же о҅ о҄ученицѣхъ свои҅хъ ꙗ҅въꙗѥ҅маꙗ҆ ѥ҅моу· ꙗ҅вѣ же вь҆сѣмъ о҅тъкръвениꙗ бꙑваахѫ· ҆Отъ винꙑ же таковꙑ· срациномъ нѣ въ коѥ врѣмꙙ хотꙙштемъ поплѣнити ѧ· вараѧ сь҆бирааше братиѭ҄ и҅ странь҆нꙑѧ҆· и҅ плачꙙ съ вь҆пл҄емъ глаголааше и҅мъ· чꙙда молите сꙙ къ богоу· да и҅ꙁбавитъ прѣдѣлꙑ сиѧ҆ о҅тъ находꙙштии҅хъ бѣдъ· ҅И гладоу пакꙑ хотꙙштоу бꙑти· прѣжде врѣмене приготовь҆ꙗ҅ше о҄ученикꙑ своѧ на молитвѫ·

[1305] а҅ и҅ самомоу никакоже хотꙙштоу· о҅в꙽торити ѥ҅моу ч꙽то о҅тъ о҅крꙑваѥ҅мꙑи҅хъ вѣдѣа҅хѫ сами и҅скоусоу ѧ҆ томоу нао҄учив꙽шоу· ꙗ҅ко по о҅тъкръвению҄ движенъ побѣждааше ѧ҆ на молитвѫ· многаш꙽ди же и҅ нѣкꙑѧ҆ о҅тъ братиѧ хотꙙштꙙѧ о҄умрѣти· о҅собь҆ коѥ҅гождо прѣжде раꙁболѣньꙗ· приꙁꙑваѧ гл꙯ааше·

[1306] Чꙙдо попци сꙙ о҅ доуши своѥ҅и· и҅ моли сꙙ чꙙсто къ господоу· просꙙ милости о҅ть҆ н҄его· въпрашаѥ҅м꙽ же чь҆со рад꙽ма то глагол҄етъ· бесѣдоуꙗ҅ше добро ѥ҅стъ въи҅нѫ молити сꙙ и҅ о҄угаждати богоу· ни ѥ҅дного бо о҅тъ о҅тъкръвенꙑихъ· о҅въторити хотѣа҅ше· блюдꙑ сꙙ великꙑи҅мъ свои҅мъ сь҆мѣрении҅мъ· не бꙑти вь҆ н҄емь҆ винѣ николиже похвал҄ень҆ꙗ҆· и҅ вьꙁнесень҆ꙗ о҅тъ б꙯а ненавидимааго· Въ ѥ҅динъ҆ же о҅тъ д꙽нии҆ стоѧ҅штоу уоумоу на въсходѣ сꙑнь҆нѣмь҆· по слоуж꙽бѣ црь҆квь҆нѣи҆· напрасно о҅блакъ покрꙑ ѥ҅го свѣтьлъ· и҅ вь҆с꙽ сꙑнъ· и҅ гласъ и҅споуштенъ бꙑ и҅ꙁъ о҅блака· о҅кꙑ громънꙑи҆· на многъ часъ гръмꙙ· и҅ самъ сꙑнъ колѣбаше сꙙ а҅кꙑ о҅воште ꙁꙑбл҄емо о҅тъ многа вѣтра· Брат꙽ꙗ же сѫштаа на сꙑноу ѯ꙯· всплиштевавъше съмꙙтошꙙ сꙙ· и҅ бѣжꙙште и҅ꙁлѣꙁошꙙ и҅ сꙑна· съ боꙗ҅ꙁнь҆ѭ҄· въпиѭ҄ште къ ст꙯оуо҄умоу· о҅ бꙑв꙽шии҅хъ· ст꙯ꙑи҆ же поо҄учааше ѧ҆ съ о҄утѣшении҅мъ· гл꙯ꙙ· не плиштоуи҅те ни бои҅те сꙙ чꙙда ни о҄ужасаи҅те· нъ о҄уготоваи҅те срь҆дь҆ца ваша творити вол҄ѫ гн꙯ѫ· по вь҆сꙙ дни· а҅бъѥ҅ же прѣста сꙑнъ о҅тъ ꙁꙑбань҆ꙗ҆· и҅ о҅блакъ прѣи҅де· и҅ гсъ о҄умль҆че· и҅ не бꙑ слꙑшати· Брать҆ꙗ҅ же вь҆са пристѫпив꙽ше падошꙙ на ногоу е҅го· молꙙште повѣдати и҅мъ винѫ страшнааго того видѣнь҆ꙗ҆· тъ же рече·

[1307] к нимъ· чꙙда и҅ꙁдрꙙдноѥ҆ и҅ пꙑтаѥ҅моѥ҆ се ѥ҅стъ· да бꙑ кто бв꙯и о҄угодилъ· и҅ о҅чистилъ о҅тъ всеѧ҆ скврънꙑ дш꙯ѫ своѭ҄· и҅ о҅тъ прѣль҆сти мира сего· и всего грабь҆ѥ҅ньꙗ и҅ пожелань҆ꙗ҆ и҅мѣнию҄· и҅ да о҄утвръдитъ дш꙯ѫ своѭ҄ вь҆ люб꙽ви бж꙯ии҆· о҅кꙑ о҅снованьѥ҆ крѣпо о҅тъ вѣтра неꙁꙑбь҆ѥ҅мо· ҅Ѥже бо о҅ таи҅нꙑи҅хъ въпрашати лихо ѥ҅стъ и҅ не твръдо братиꙗ· о҄укрѣпите сами сꙙ·

[1308] и҅ любите дроугъ дроуга· б꙯ъ бо въ чловѣцѣхъ любим꙽ ѥ҅стъ· ꙗ҅коже рече блаженꙑи҆ іѡ҄а҅нъ· ꙗ҅ко и҅же брата видимааго не любꙙи҆· како можетъ б꙯а невидима꙽го